<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊唐書-卷八·本紀第八·玄宗上</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>本紀第八</h1><hr/></div>
<div class="section" id="title-1"><h2><strong>玄宗上</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>玄宗至道大聖大明孝皇帝諱隆基，睿宗第三子也，母曰昭成順聖皇后竇氏。垂拱元年秋八月戊寅，生於東都。性英斷多藝，尤知音律，善八分書。儀範偉麗，有非常之表。三年閏七月丁卯，封楚王。天授三年十月戊戌，出閤，開府置官屬，年始七歲。朔望車騎至朝堂，金吾將軍武懿宗忌上嚴整，訶排儀仗，因欲折之。上叱之曰：「吾家朝堂，干汝何事？敢迫吾騎從！」則天聞而特加寵異之。尋卻入閤。長壽二年臘月丁卯，改封臨淄郡王。聖曆元年，出閤，賜第於東都積善坊。大足元年，從幸西京，賜宅於興慶坊。長安中，歷右衛郎將、尚輦奉御。</p>
<p class="em2" id="p1"><a class="gg-link" href="#p1" onclick="return changeColor(this);"></a>神龍元年，遷衛尉少卿。景龍二年四月，兼潞州別駕。十二月，加銀青光祿大夫。州境有黃龍白日昇天。嘗出畋，有紫雲在其上，後從者望而得之。前後符瑞凡一十九事。四年，中宗將祀南郊，來朝京師。將行，使術士韓禮筮之，蓍一莖孑然獨立。禮驚曰：「蓍立，奇瑞非常也，不可言。」屬中宗末年，王室多故，上常陰引材力之士以自助。上所居宅外有水池，浸溢頃餘，望氣者以為龍氣。四年四月，中宗幸其第，因遊其池，結綵為樓船，令巨象踏之。</p>
<p class="em2" id="p2"><a class="gg-link" href="#p2" onclick="return changeColor(this);"></a>至六月，中宗暴崩，韋后臨朝稱制。韋溫、宗楚客、紀處訥等謀傾宗社，以睿宗介弟之重，先謀不利。道士馮道力、處士劉承祖皆善於占兆，詣上布誠款。上所居里名隆慶，時人語訛以「隆」為「龍」；韋庶人稱制，改元又為唐隆，皆符御名。上益自負，乃與太平公主謀之，公主喜，以子崇簡從。上乃與崇簡、朝邑尉劉幽求、長上折衝麻嗣宗、押萬騎果毅葛福順李仙鳧、寶昌寺僧普潤等定策誅之。或曰：「先啟大王。」上曰：「我拯社稷之危，赴君父之急，事成福歸於宗社，不成身死於忠孝，安可先請，憂怖大王乎！若請而從，是王與危事；請而不從，則吾計失矣。」遂以庚子夜率幽求等數十人自苑南入，總監鍾紹京又率丁匠百餘以從。分遣萬騎往玄武門殺羽林將軍韋播、高嵩，持首而至，眾歡叫大集。攻白獸、玄德等門，斬關而進，左萬騎自左入，右萬騎自右入，合於凌煙閣前。時太極殿前有宿衛梓宮萬騎，聞譟聲，皆披甲應之。韋庶人惶惑走入飛騎營，為亂兵所害。於是分遣誅韋氏之黨，比明，內外討捕，皆斬之。乃馳謁睿宗，謝不先啟請之罪。睿宗遽前抱上而泣曰：「宗社禍難，由汝安定，神祇萬姓，賴汝之力也。」拜殿中監、同中書門下三品，兼押左右萬騎，進封平王。</p>
<p class="em2" id="p3"><a class="gg-link" href="#p3" onclick="return changeColor(this);"></a>睿宗即位，與侍臣議立皇太子，僉曰：「除天下之禍者，享天下之福；拯天下之危者，受天下之安。平王有聖德，定天下，又聞成器已下咸有推讓，宜膺主鬯，以副群心。」睿宗從之。丙午，制曰：</p>
<p class="margin2" id="p4"><a class="gg-link" href="#p4" onclick="return changeColor(this);"></a>舜去四凶而功格天地，武有七德而戡定黎人，故知有大勳者必受神明之福，仗高義者必為匕鬯之主。朕恭臨寶位，亭育寰區，以萬物之心為心，以兆人之命為命。雖承繼之道，咸以冢嫡居尊；而無私之懷，必推功業為首。然後可保安社稷，永奉宗祧。第三子平王基孝而克忠，義而能勇。比以朕居藩邸，虔守國彝，貴戚中人，都無引接。群邪害正，兇黨實繁，利口巧言，讒說罔極。韋溫、延秀，朋黨競起；晉卿、楚客，交搆其間。潛結回邪，排擠端善，潛貯兵甲，將害朕躬。基密聞其期，先難奮發，推身鞠弭，眾應如歸，呼吸之間，凶渠殄滅。安七廟於幾墜，拯群臣於將殞。方舜之功過四，比武之德逾七。靈祇望在，昆弟樂推。一人元良，萬邦以定。為副君者，非此而誰？可立為皇太子。有司擇日，備禮冊命。七月己巳，睿宗御承天門，皇太子詣朝堂受冊。是日有景雲之瑞，改元為景雲，大赦天下。</p>
<p class="em2" id="p5"><a class="gg-link" href="#p5" onclick="return changeColor(this);"></a>二年，又制曰：「惟天生烝人，牧以元后；維皇立國，副以儲君。將以保綏家邦，安固後嗣者也。朕纂承洪業，欽奉寶圖，夜分不寢，日昃忘倦。茫茫四海，懼一人之未周；烝烝萬姓，恐一物之失所。雖卿士竭誠，守宰宣化，緬懷庶域，仍未小康。是以求下人之變風，遵先朝之故事。皇太子基仁孝因心，溫恭成德，深達禮體，能辨皇猷，宜令監國，俾爾為政。其六品以下除授及徒罪已下，並取基處分。」</p>
<p class="em2" id="p6"><a class="gg-link" href="#p6" onclick="return changeColor(this);"></a>延和元年六月，兇黨因術人聞睿宗曰：「據玄象，帝座及前星有災，皇太子合作天子，不合更居東宮矣。」睿宗曰：「傳德避災，吾意決矣。」七月壬午，制曰：</p>
<p class="margin2" id="p7"><a class="gg-link" href="#p7" onclick="return changeColor(this);"></a>朕以寡昧，虔奉鴻休，本殊王季之賢，早達延陵之節。昔在聖曆，已讓皇嗣之尊；爰暨神龍，終辭太弟之授。豈唯衣冠所睹，抑亦兆庶咸知。頃屬國步不夷，時艱主幼，大業有綴旒之懼，寶位深墜地之憂，議迫公卿，遂司契篆，日慎一日，以至于今。一紀之勞，勤亦至矣；萬方之俗，化漸行矣。將成宿願，脫屣寰區。昔堯之禪舜，唯能是與，禹以命啟，匪私其親，神器之重，允歸公授。皇太子基有大功於天地，定阽危於社稷，溫文既習，聖敬克躋。委之監國，已移歲年，時政益明，庶工惟序。朕之知子，庶不負時，曆數在躬，宜陟元后。可令即皇帝位，有司擇日授冊。朕方比跡洪古，希風太皇，神與化遊，思與道合，無為無事，豈不美歟！王公百僚，宜識朕意。</p>
<p id="p8"><a class="gg-link" href="#p8" onclick="return changeColor(this);"></a>上意惶懼，馳見叩頭，請所以傳位之旨。睿宗曰：「吾因汝功業得宗社。今帝座有眚，思欲遜避，唯聖德大勳，始轉禍為福。易位於汝，吾知晚矣。」上始居武德殿視事，三品以下除授及徒罪皆自決之。</p>
<p class="em2" id="p9"><a class="gg-link" href="#p9" onclick="return changeColor(this);"></a>先天二年七月三日，尚書左僕射竇懷貞、侍中岑羲、中書令蕭至忠崔湜、雍州長史李晉、左羽林大將軍常元楷、右羽林將軍李慈等與太平公主同謀，期以其月四日以羽林軍作亂。上密知之，因以中旨告岐王範、薛王業、兵部尚書郭元振、將軍王毛仲，取閑廄馬及家人三百餘人，率太僕少卿李令問、王守一、內侍高力士、果毅李守德等親信十數人，出武德殿，入虔化門。梟常元楷、李慈於北闕。擒賈膺福、李猷於內客省以出，執蕭至忠、岑羲於朝，皆斬之。睿宗明日下詔曰：「朕將高居無為，自今軍國政刑一事已上，並取皇帝處分。」上御承天門樓，下制曰：</p>
<p class="margin2" id="p10"><a class="gg-link" href="#p10" onclick="return changeColor(this);"></a>朕承累聖之洪休，荷重光之積慶。昔因多難，內屬搆屯，寶位深墜地之憂，神器有綴旒之懼。事殷家國，義感神祇，吟嘯風雲，龔行雷電，致君親於堯、舜，濟黔首於休和。遂以孟秋，允昇儲貳；旋承內禪，繼體宸居。拜首之請空勤，讓立之誠莫展，恭臨億兆，二載于茲。上稟聖謨，下凝庶績，八荒同軌，瀛海無波。不謂姦慝潛謀，蕭牆竊發。逆賊竇懷貞等並以庸妄，權齒朝廷，毫髮之效未申，丘山之釁仍積，共成梟獍，將肆姦回。太上皇聖斷宏通，英謀獨運，命朕率岐王範、薛王業等躬事誅鋤。齊斧一麾，凶渠盡殪。太陽朗耀，澄氛靄於天衢；高風順時，厲肅殺於秋序。神靈協贊，夷夏相歡，四族之慝既清，七百之祚方永。<span class="jiaozhusup">各本原作「七日之祥方永」，據唐大詔令集卷二改。</span>爰承後命，載闡休期，總軍國之大猷，施雲雨之鴻澤。承乾之道，既光被於無垠；作解之恩，思式覃於品物。當與億兆，同此惟新。可大赦天下，大辟罪已下咸赦除之。加邠王守禮實封三百戶，宋王成器、申王成義各加實封一千戶，岐王範、薛王業各加實封七百戶。文武官三品以下賜爵一級，四品已下各加一階。內外官人被諸道按察使及御史所摘伏，咸宜洗滌，選日依次敘用。</p>
<p class="em2" id="p11"><a class="gg-link" href="#p11" onclick="return changeColor(this);"></a>丁卯，崔湜、盧藏用除名，長流嶺表。壬申，王琚為銀青光祿大夫、戶部尚書，<span class="jiaozhusup">「戶」字各本原作「工」，據本書卷一０六王琚傳、冊府卷一二八改。</span>封趙國公，實封三百戶；姜皎銀青光祿大夫、工部尚書，封楚國公，實封五百戶；李令問銀青光祿大夫、殿中監，實封三百戶；王毛仲輔國大將軍、左武衛大將軍、檢校內外閑廄兼知監牧使、霍國公，實封五百戶；王守一銀青光祿大夫、太常卿同正員，進封晉國公，實封五百戶：並賞其定策功。琚、皎、令問固讓。癸丑，中書侍郎陸象先為益州大都督府長史兼劍南道按察兵馬使，尚書左丞張說為檢校中書令。甲戌，令毀天樞，取其銅鐵充軍國雜用。庚辰，王琚為中書侍郎，加實封二百戶；姜皎殿中監，仍充內外閑廄使，加實封二百戶；李令問殿中少監、知尚食事，加實封二百戶。己丑，周孝明高皇帝依舊追贈太原王，宜去帝號；孝明皇后宜稱太原王妃；昊陵、順陵並稱太原王及妃墓。</p>
<p class="em2" id="p12"><a class="gg-link" href="#p12" onclick="return changeColor(this);"></a>八月壬辰，封州流人劉幽求為尚書左僕射、知軍國重事、徐國公，仍依舊實封七百戶。制曰：「凡有刑人，國家常法。掩骼埋胔，王者用心。自今已後，輒有屠割刑人骨肉者，依法科殘害之罪。」</p>
<p class="em2" id="p13"><a class="gg-link" href="#p13" onclick="return changeColor(this);"></a>九月，司空兼揚州大都督、宋王成器為太尉兼揚州大都督，益州大都督兼右金吾大將軍、申王成義為司徒兼益州大都督，單于大都護兼左金吾大將軍、邠王守禮為司空。癸丑，封華嶽神為金天王。九月丁卯，宋王成器為開府儀同三司，尚書左僕射劉幽求同中書門下三品，檢校中書令、燕國公張說為中書令，特進王仁皎為開府儀同三司。己卯，宴王公百僚於承天門，令左右於樓下撒金錢，許中書門下五品已上官及諸司三品已上官爭拾之，仍賜物有差。郭元振兼御史大夫。丙戌，又置右御史臺。</p>
<p class="em2" id="p14"><a class="gg-link" href="#p14" onclick="return changeColor(this);"></a>冬十一月甲申，幸新豐之溫湯。癸卯，講武於驪山。兵部尚書、代國公郭元振坐虧失軍容，配流新州；給事中、攝太常少卿唐紹以軍禮有失，斬於纛下。甲辰，畋獵於渭川。同州刺史、梁國公姚元之為兵部尚書、同中書門下三品。乙巳，至自溫湯。十一月乙丑，幽求兼知侍中。戊子，上加尊號為開元神武皇帝。</p>
<p class="em2" id="p15"><a class="gg-link" href="#p15" onclick="return changeColor(this);"></a>十二月庚寅朔，大赦天下，改元為開元，內外官賜勳一轉。改尚書左、右僕射為左、右丞相，中書省為紫微省，門下省為黃門省，侍中為監。雍州為京兆府，洛州為河南府，長史為尹，司馬為少尹。<span class="jiaozhusup">「尹司馬為」四字各本原無，據本書卷四四職官志、通鑑卷二一０補。</span>國初以來宰相及食實封功臣子孫，一應沈翳未承恩者，令量才擢用。開元元年十二月己亥，禁斷潑寒胡戲。癸丑，尚書左丞相兼黃門監劉幽求為太子少保，罷知政事；紫微令張說為相州刺史。甲寅，門下侍郎盧懷慎同紫微黃門平章事。</p>
<p class="em2" id="p16"><a class="gg-link" href="#p16" onclick="return changeColor(this);"></a>二年春正月，關中自去秋至于是月不雨，人多饑乏，遣使賑給。制求直諫昌言弘益政理者。<span class="jiaozhusup">「昌」字各本原無，據冊府卷一四四補。</span>名山大川，並令祈祭。丙寅，紫微令姚崇上言請檢責天下僧尼，以偽濫還俗者二萬餘人。甲申，并州大都督府長史兼檢校左衛大將軍薛訥同紫微黃門三品，仍總兵以討奚、契丹。</p>
<p class="em2" id="p17"><a class="gg-link" href="#p17" onclick="return changeColor(this);"></a>二月，突厥默啜遣其子同俄特勤率眾寇北庭都護府<span class="jiaozhusup">「特勤」各本原誤作「特勒」。按特勤者，可汗子弟之稱謂，婁師德涼國公契苾明碑、唐玄宗闕特勤碑、柳公權神策軍碑均稱為「特勤」，今據改。以下史文中，「特勤」誤為「特勒」者，均予改正。</span>右驍衛將軍郭虔瓘擊敗之，斬同俄於城下。己酉，以旱，親錄囚徒。改太史監罷隸秘書省。</p>
<p class="em2" id="p18"><a class="gg-link" href="#p18" onclick="return changeColor(this);"></a>閏月癸亥，令道士、女冠、僧尼致拜父母。丁卯，復置十道按察使。己未，突厥默啜妹婿火拔頡利發石失畢與其妻來奔，封燕山郡王，授左衛員外大將軍。紫微侍郎、趙國公王琚左授澤州刺史，賜實封一百戶，餘並停。丁亥，劉幽求為睦州刺史。</p>
<p class="em2" id="p19"><a class="gg-link" href="#p19" onclick="return changeColor(this);"></a>三月甲辰，青州刺史、郇國公韋安石為沔州別駕；太子賓客、逍遙公韋嗣立為岳州別駕；特進致仕李嶠先隨子在袁州，又貶滁州別駕：並員外置。去年九月有詔毀天樞，至今春始。<span class="jiaozhusup">局本「始」下有「畢」字，十七史商榷卷七二云：「始下脫毀字。」</span></p>
<p class="em2" id="p20"><a class="gg-link" href="#p20" onclick="return changeColor(this);"></a>夏五月辛亥，黃門監魏知古工部尚書，罷知政事。</p>
<p class="em2" id="p21"><a class="gg-link" href="#p21" onclick="return changeColor(this);"></a>六月丁巳，開府儀同三司、宋王成器為岐州刺史，司徒、申王成義為豳州刺史，司空、邠王守禮為虢州刺史：委務於上佐。內出珠玉錦繡等服玩，又令於正殿前焚之。乙丑，兵部尚書致仕、韓國公張仁愿卒。</p>
<p class="em2" id="p22"><a class="gg-link" href="#p22" onclick="return changeColor(this);"></a>七月，薛訥與副將杜賓客、崔宣道等總兵六萬自檀州道遇賊於灤河，為賊所敗。訥等屏甲遁歸，減死，除名為庶人。辛未，光祿卿竇希瑊為太子太傅。房州刺史、襄王重茂薨於梁州，諡曰殤帝。丙午，昭文館學士柳沖、太子左庶子劉子玄刊定姓族系錄二百卷，上之。以興慶里舊邸為興慶宮。<span class="jiaozhusup">「興慶里舊邸為」六字各本原無，據唐會要卷三０、冊府卷一四補。</span>諸王傅並停。京官所帶跨巾算袋，每朝參日著，外官衙日著，餘日停。吐蕃寇臨洮軍，又遊寇蘭州、渭州，掠群牧，起薛訥攝左羽林將軍、隴右防禦使，率杜賓客、郭知運、王晙、安思順以禦之。太常卿、岐王範為華州刺史，秘書監、薛王業為同州刺史。</p>
<p class="em2" id="p23"><a class="gg-link" href="#p23" onclick="return changeColor(this);"></a>八月戊午，西天竺國遣使獻方物。</p>
<p class="em2" id="p24"><a class="gg-link" href="#p24" onclick="return changeColor(this);"></a>九月戊申，幸新豐之溫泉。甲寅，制曰：「自古帝王皆以厚葬為誡，以其無益亡者，有損生業故也。近代以來，共行奢靡，遞相仿效，浸成風俗，既竭家產，多至凋弊。然則魂魄歸天，明精誠之已遠；卜宅於地，蓋思慕之所存。古者不封，未為非達。且墓為真宅，自便有房，今乃別造田園，名為下帳，又冥器等物，皆競驕侈。失禮違令，殊非所宜；戮屍暴骸，實由於此。承前雖有約束，所司曾不申明，喪葬之家，無所依准。宜令所司據品令高下，明為節制：冥器等物，仍定色數及長短大小；園宅下帳，並宜禁絕；墳墓塋域，務遵簡儉；凡諸送終之具，並不得以金銀為飾。如有違者，先決杖一百。州縣長官不能舉察，並貶授遠官。」</p>
<p class="em2" id="p25"><a class="gg-link" href="#p25" onclick="return changeColor(this);"></a>冬十月戊午，至自溫泉。薛訥破吐蕃於渭州西界武階驛，斬首一萬七十級，馬七萬七匹，牛羊四萬頭。豐安軍使郎將、判將軍王海賓先鋒力戰，死之。</p>
<p class="em2" id="p26"><a class="gg-link" href="#p26" onclick="return changeColor(this);"></a>十一月庚寅，葬殤帝於武功西原。</p>
<p class="em2" id="p27"><a class="gg-link" href="#p27" onclick="return changeColor(this);"></a>十二月乙丑，封皇子嗣真為鄫王，嗣初為鄂王，嗣玄為鄄王。時右威衛中郎將周慶立為安南市舶使，與波斯僧廣造奇巧，將以進內。監選使、殿中侍御史柳澤上書諫，上嘉納之。</p>
<p class="em2" id="p28"><a class="gg-link" href="#p28" onclick="return changeColor(this);"></a>三年春正月丁亥，立郢王嗣謙為皇太子，降死罪已下，大酺三日。癸卯，黃門侍郎盧懷慎為檢校黃門監。甲辰，工部尚書魏知古卒。</p>
<p class="em2" id="p29"><a class="gg-link" href="#p29" onclick="return changeColor(this);"></a>二月，禁斷天下採捕鯉魚。十姓部落左廂五咄六啜、右廂五弩失畢五俟斤，<span class="jiaozhusup">「弩」字各本原在「五」字上，據本書卷一九四上突厥傳互乙。</span>及高麗莫離支高文簡、都督𧯴跌思太等，<span class="jiaozhusup">「𧯴」字各本原無，據本書卷一九四上突厥傳補。</span>各率其眾自突厥相繼來奔，前後總二千餘帳。析許州、唐州置仙州。</p>
<p class="em2" id="p30"><a class="gg-link" href="#p30" onclick="return changeColor(this);"></a>夏四月，岐王範兼虢州刺史，薛王業兼幽州刺史。</p>
<p class="em2" id="p31"><a class="gg-link" href="#p31" onclick="return changeColor(this);"></a>六月，山東諸州大蝗，飛則蔽景，下則食苗稼，聲如風雨。紫微令姚崇奏請差御史下諸道，促官吏遣人驅撲焚瘞，以救秋稼，從之。是歲，田收有穫，人不甚饑。</p>
<p class="em2" id="p32"><a class="gg-link" href="#p32" onclick="return changeColor(this);"></a>秋七月，刑部尚書李日知卒。</p>
<p class="em2" id="p33"><a class="gg-link" href="#p33" onclick="return changeColor(this);"></a>冬十月甲寅，制曰：「朕聽政之暇，常覽史籍，事關理道，實所留心，中有闕疑，時須質問。宜選耆儒博學一人，每日入內侍讀。」以光祿卿馬懷素為左散騎常侍，與右散騎常侍褚无量並充侍讀。<span class="jiaozhusup">「與右散騎常侍」六字各本原無，十七史商榷卷七二：「左散騎常侍下脫『與右散騎常侍』六字。」按通鑑卷二一一云：「以懷素為左散騎常侍，使與右散騎常侍褚无量更日侍讀。」據補。</span>甲子，幸郿縣之鳳泉湯。</p>
<p class="em2" id="p34"><a class="gg-link" href="#p34" onclick="return changeColor(this);"></a>十一月己卯，至自鳳泉湯。乙酉，幸新豐之溫湯。丁亥，妖賊崔子嵓等入相州作亂。戊子，州司討平之。甲午，至自溫湯。</p>
<p class="em2" id="p35"><a class="gg-link" href="#p35" onclick="return changeColor(this);"></a>十二月庚午，以軍器使為軍器監，置官員。</p>
<p class="em2" id="p36"><a class="gg-link" href="#p36" onclick="return changeColor(this);"></a>是冬無雪。</p>
<p class="em2" id="p37"><a class="gg-link" href="#p37" onclick="return changeColor(this);"></a>四年春正月癸未，尚衣奉御長孫昕恃以皇后妹婿，與其妹夫楊仙玉毆擊御史大夫李傑，上令朝堂斬昕以謝百官。以陽和之月不可行刑，累表陳請，乃命杖殺之。丁亥，宋王成器、申王成義以「成」字犯昭成皇后諡號，於是成器改名憲，成義改為撝。刑部尚書、中山郡公李乂卒。</p>
<p class="em2" id="p38"><a class="gg-link" href="#p38" onclick="return changeColor(this);"></a>二月丙辰，幸新豐之溫湯。丁卯，至自溫湯。以關中旱，遣使祈雨于驪山，應時澍雨。令以少牢致祭，仍禁斷樵採。</p>
<p class="em2" id="p39"><a class="gg-link" href="#p39" onclick="return changeColor(this);"></a>夏六月庚寅，月蝕既。癸亥，太上皇崩于百福殿。辛未，京師、華、陝三州大風拔木。癸酉，突厥可汗默啜為九姓拔曳固所殺，斬其首送于京師。默啜兄子小殺繼立為可汗。</p>
<p class="em2" id="p40"><a class="gg-link" href="#p40" onclick="return changeColor(this);"></a>是夏，山東、河南、河北蝗蟲大起，遣使分捕而瘞之。其迴紇、同羅、霫、勃曳固、僕固五部落來附，於大武軍北安置。</p>
<p class="em2" id="p41"><a class="gg-link" href="#p41" onclick="return changeColor(this);"></a>秋七月丙申，分嶲、雅二州置黎州。</p>
<p class="em2" id="p42"><a class="gg-link" href="#p42" onclick="return changeColor(this);"></a>冬十月癸丑，戶部尚書、新除太子詹事畢構卒。庚午，葬睿宗大聖貞皇帝于橋陵。以同州蒲城縣為奉先縣，隸京兆府。</p>
<p class="em2" id="p43"><a class="gg-link" href="#p43" onclick="return changeColor(this);"></a>十一月丁亥，徙中宗神主于西廟。甲午，尚書左丞源乾曜為黃門侍郎、同紫微黃門平章事。辛丑，黃門監兼吏部尚書盧懷慎卒。</p>
<p class="em2" id="p44"><a class="gg-link" href="#p44" onclick="return changeColor(this);"></a>十二月乙卯，幸新豐之溫湯。其夜，定陵寢殿災。乙丑，至自溫湯。尚書、廣平郡公宋璟為吏部尚書兼黃門監，紫微侍郎、許國公蘇頲同紫微黃門平章事。兵部尚書兼紫微令、梁國公姚崇為開府儀同三司，黃門侍郎、安陽男源乾曜守京兆尹，並罷知政事。停十道採訪使。</p>
<p class="em2" id="p45"><a class="gg-link" href="#p45" onclick="return changeColor(this);"></a>五年春正月壬寅朔，上以喪制不受朝賀。癸卯寅時，太廟屋壞，移神主于太極殿，上素服避正殿，輟朝五日，日躬親祭享。辛亥，幸東都。戊辰，昏霧四塞。</p>
<p class="em2" id="p46"><a class="gg-link" href="#p46" onclick="return changeColor(this);"></a>二月甲戌，至自東都，大赦天下，唯謀反大逆不在赦限，餘並宥之。河南百姓給復一年，河南、河北遭澇及蝗蟲處，無出今年地租。武德、貞觀以來勳臣子孫無位者，訪求其後奏聞；有嘉遯幽棲養高不仕者，州牧各以名薦。</p>
<p class="em2" id="p47"><a class="gg-link" href="#p47" onclick="return changeColor(this);"></a>三月庚戌，於柳城依舊置營州都督府。丁巳，以辛景初女封為固安縣主，妻于奚首領饒樂郡王大酺。</p>
<p class="em2" id="p48"><a class="gg-link" href="#p48" onclick="return changeColor(this);"></a>夏四月己丑，皇帝第九子嗣一薨，追封夏王，諡曰悼。甲午，以則天拜洛受圖壇及碑文并顯聖侯廟，初因唐同泰偽造瑞石文所建，令即廢毀。</p>
<p class="em2" id="p49"><a class="gg-link" href="#p49" onclick="return changeColor(this);"></a>六月壬午，鞏縣暴雨連月，山水泛濫，毀郭邑廬舍七百餘家，人死者七十二。汜水同日漂壞近河百姓二百餘家。</p>
<p class="em2" id="p50"><a class="gg-link" href="#p50" onclick="return changeColor(this);"></a>秋七月甲子，詔曰：「古者操皇綱執大象者，何嘗不上稽天道，下順人極，或變通以隨時，爰損益以成務。且衢室創制，度堂以筵。因之以禮神，是光孝德；用之以布政，蓋稱視朔，先王所以厚人倫感天地者也。少陽有位，上帝斯歆，此則神貴於不黷，禮殷於至敬。今之明堂，俯鄰宮掖，比之嚴祝，有異肅恭，苟非憲章，將何軌物？由是禮官博士公卿大臣廣參群議，欽若前古，宜存露寢之式，用罷辟雍之號。可改為乾元殿，每臨御依正殿禮。」</p>
<p class="em2" id="p51"><a class="gg-link" href="#p51" onclick="return changeColor(this);"></a>九月壬寅，改紫微省依舊為中書省，黃門省為門下省，黃門監為侍中。</p>
<p class="em2" id="p52"><a class="gg-link" href="#p52" onclick="return changeColor(this);"></a>冬十月丙子，京師修太廟成。丁丑，詔以故越王貞死非其罪，封故許王男琳為嗣越王，以繼其後。戊寅，祔神主于太廟。</p>
<p class="em2" id="p53"><a class="gg-link" href="#p53" onclick="return changeColor(this);"></a>十一月己亥，契丹首領松漠郡王李失活來朝，以宗女為永樂公主以妻之。司徒兼鄧州刺史、申王撝兼虢州刺史。</p>
<p class="em2" id="p54"><a class="gg-link" href="#p54" onclick="return changeColor(this);"></a>六年春正月丙辰朔，以未經大祥，不受朝賀。辛酉，禁斷天下諸州惡錢，行二銖四分已上好錢，不堪用者並即銷破覆鑄。將作大匠韋湊上疏，請遷孝敬神主，別立義宗廟。以太子少師兼許州刺史、岐王範兼鄭州刺史。</p>
<p class="em2" id="p55"><a class="gg-link" href="#p55" onclick="return changeColor(this);"></a>二月甲戌，禮幣徵嵩山隱士盧鴻。</p>
<p class="em2" id="p56"><a class="gg-link" href="#p56" onclick="return changeColor(this);"></a>夏五月乙未，孝敬哀皇后祔于恭陵。契丹松漠郡王李失活卒。</p>
<p class="em2" id="p57"><a class="gg-link" href="#p57" onclick="return changeColor(this);"></a>六月甲申，瀍水暴漲，壞人廬舍，溺殺千餘人。乙酉，制以故侍中桓彥範敬暉、故中書令兼吏部尚書張柬之、故特進崔玄暐、故中書令袁恕己配饗中宗廟庭，故司空蘇瑰、故左丞相太子少保郴州刺史劉幽求配饗睿宗廟庭。</p>
<p class="em2" id="p58"><a class="gg-link" href="#p58" onclick="return changeColor(this);"></a>秋七月己未，秘書監馬懷素卒。</p>
<p class="em2" id="p59"><a class="gg-link" href="#p59" onclick="return changeColor(this);"></a>九月乙未，遣工部尚書劉知柔持節往河南道存問。</p>
<p class="em2" id="p60"><a class="gg-link" href="#p60" onclick="return changeColor(this);"></a>冬十月丙申，車駕還京師。</p>
<p class="em2" id="p61"><a class="gg-link" href="#p61" onclick="return changeColor(this);"></a>十一月辛卯，至自東都。丙申，親謁太廟，迴御承天門，詔「七廟元皇帝已上三祖枝孫有失官序者，各與一人五品京官。內外官三品已上有廟者，各賜物三十匹，以備修祭服及俎豆。」賜文武官有差。乙巳，傳國八璽依舊改稱寶，符璽郎為符寶郎。</p>
<p class="em2" id="p62"><a class="gg-link" href="#p62" onclick="return changeColor(this);"></a>十二月，以開府儀同三司兼澤州刺史、宋王憲為涇州刺史，司徒兼虢州刺史、申王撝為絳州刺史，以太子少師兼鄭州刺史、岐王範為岐州刺史，以太子少保兼衛州刺史、薛王業為虢州刺史。</p>
<p class="em2" id="p63"><a class="gg-link" href="#p63" onclick="return changeColor(this);"></a>七年春正月，吐蕃遣使朝貢。</p>
<p class="em2" id="p64"><a class="gg-link" href="#p64" onclick="return changeColor(this);"></a>三月丁酉，左武衛大將軍、霍國公王毛仲加特進。渤海靺鞨郡王大祚榮死，其子武藝嗣位。</p>
<p class="em2" id="p65"><a class="gg-link" href="#p65" onclick="return changeColor(this);"></a>夏四月癸酉，開府儀同三司王仁皎薨。</p>
<p class="em2" id="p66"><a class="gg-link" href="#p66" onclick="return changeColor(this);"></a>五月己丑朔，日有蝕之。</p>
<p class="em2" id="p67"><a class="gg-link" href="#p67" onclick="return changeColor(this);"></a>秋七月丙辰，制以亢陽日久，上親錄囚徒，多所原免。諸州委州牧、縣宰量事處置。</p>
<p class="em2" id="p68"><a class="gg-link" href="#p68" onclick="return changeColor(this);"></a>八月癸丑，敕：「周公制禮，歷代不刊；子夏為傳，孔門所受。逮及諸家，或變例。與其改作，不如好古。諸服紀宜一依舊文。」</p>
<p class="em2" id="p69"><a class="gg-link" href="#p69" onclick="return changeColor(this);"></a>九月甲子，改昭文館依舊為弘文館。宋王憲徙封寧王。</p>
<p class="em2" id="p70"><a class="gg-link" href="#p70" onclick="return changeColor(this);"></a>冬十月，於東都來庭縣廨置義宗廟。辛卯，幸新豐之溫湯。癸卯，至自溫湯。戊寅，皇太子詣國學行齒冑禮，陪位官及學生賜物有差。</p>
<p class="em2" id="p71"><a class="gg-link" href="#p71" onclick="return changeColor(this);"></a>十二月丙戌，置弘文、崇文兩館讎校書郎官員。</p>
<p class="em2" id="p72"><a class="gg-link" href="#p72" onclick="return changeColor(this);"></a>八年春正月甲子朔，皇太子加元服。乙丑，皇太子謁太廟。丙寅，會百官於太極殿，賜物有差。壬申，右散騎常侍、舒國公褚无量卒。己卯，侍中宋璟為開府儀同三司，中書侍郎蘇頲為禮部尚書，並罷知政事。京兆尹源乾曜為黃門侍郎，并州大都督府長史張嘉貞為中書侍郎，並同中書門下平章事。</p>
<p class="em2" id="p73"><a class="gg-link" href="#p73" onclick="return changeColor(this);"></a>二月丁酉，皇子敏薨，<span class="jiaozhusup">「皇」下各本原有「太」字，據本書卷一０七懷哀王敏傳，敏未嘗為皇太子，據刪「太」字。</span>追封懷王，諡曰哀。</p>
<p class="em2" id="p74"><a class="gg-link" href="#p74" onclick="return changeColor(this);"></a>夏五月丁卯，源乾曜為侍中，張嘉貞為中書令。南天竺國遣使獻五色鸚鵡。</p>
<p class="em2" id="p75"><a class="gg-link" href="#p75" onclick="return changeColor(this);"></a>六月壬寅夜，東都暴雨，穀水泛漲。新安、澠池、河南、壽安、鞏縣等廬舍蕩盡，共九百六十一戶，溺死者八百一十五人。許、衛等州掌閑番兵溺者千一百四十八人。</p>
<p class="em2" id="p76"><a class="gg-link" href="#p76" onclick="return changeColor(this);"></a>秋九月，突厥欲谷寇甘、涼等州，<span class="jiaozhusup">「涼」字各本原作「源」，據通鑑卷二一二改。</span>涼州都督楊敬述為所敗，掠契苾部落而歸。以御史大夫王晙為兵部尚書兼幽州都督，黃門侍郎韋抗為御史大夫、朔方總管以禦之。甲子，太子少師兼岐州刺史、岐王範兼太子太傅，<span class="jiaozhusup">「太傅」各本原作「少傅」，據本書卷九五惠文太子傳改。</span>太子少保兼虢州刺史、薛王業為太子太保，餘並如故。</p>
<p class="em2" id="p77"><a class="gg-link" href="#p77" onclick="return changeColor(this);"></a>冬十月辛巳，幸長春宮。壬午，畋于下邽。</p>
<p class="em2" id="p78"><a class="gg-link" href="#p78" onclick="return changeColor(this);"></a>十一月乙丑，至自長春宮。辛未，突厥寇涼州，殺人掠羊馬數萬計而去。</p>
<p class="em2" id="p79"><a class="gg-link" href="#p79" onclick="return changeColor(this);"></a>九年春正月丙辰，改蒲州為河中府，置中都。丙寅，幸新豐之溫湯。</p>
<p class="em2" id="p80"><a class="gg-link" href="#p80" onclick="return changeColor(this);"></a>夏四月庚寅，蘭池州叛胡顯首偽稱葉護康待賓、安慕容，為多覽殺大將軍何黑奴，<span class="jiaozhusup">突厥集史卷九云：「『為多覽殺』乃『偽多覽殺』之訛。」</span>偽將軍石神奴、康鐵頭等，據長泉縣，<span class="jiaozhusup">「等據長」三字各本原作「得蒙貢」，據冊府卷九八六改。</span>攻陷六胡州。兵部尚書王晙發隴右諸軍及河東九姓掩討之。甲戌，上親策試應制舉人於含元殿，謂曰：「古有三道，今減二策。近無甲科，<span class="jiaozhusup">「甲科」各本原作「科甲」，據御覽卷一一一互乙。</span>朕將存其上第，務收賢俊，用寧軍國。」仍令有司設食。</p>
<p class="em2" id="p81"><a class="gg-link" href="#p81" onclick="return changeColor(this);"></a>秋七月戊申，罷中都，依舊為蒲州。己酉，王晙破蘭池州叛胡，殺三萬五千騎。丙辰，揚、潤等州暴風，發屋拔樹，漂損公私船舫一千餘隻。辛酉，集諸酋長，<span class="jiaozhusup">「集」字各本原作「討」，通鑑卷二一二作「集四夷酋長」，據改。</span>斬康待賓。先天中，重修三九射禮，至是，給事中許景先抗疏罷之。</p>
<p class="em2" id="p82"><a class="gg-link" href="#p82" onclick="return changeColor(this);"></a>九月己巳朔，日有蝕之。丁未，開府儀同三司、梁國公姚崇薨。丁巳，御丹鳳樓，宴突厥首領。庚申，幸中書省。癸亥，右羽林將軍、權檢校并州大都督府長史、燕國公張說為兵部尚書、同中書門下三品。</p>
<p class="em2" id="p83"><a class="gg-link" href="#p83" onclick="return changeColor(this);"></a>冬十一月丙辰，左散騎常侍元行沖上群書目錄二百卷，藏之內府。庚午冬至，大赦天下，內外官九品已上加一階，三品已上加爵一等。自六月二十日、七月三日匡衛社稷食實封功臣，坐事削除官爵，中間有生有死，並量加收贈。致仕官合佩魚者聽其終身。賜酺三日。</p>
<p class="em2" id="p84"><a class="gg-link" href="#p84" onclick="return changeColor(this);"></a>十二月乙酉，幸新豐之溫湯。壬午，至自溫湯。</p>
<p class="em2" id="p85"><a class="gg-link" href="#p85" onclick="return changeColor(this);"></a>是冬無雪。</p>
<p class="em2" id="p86"><a class="gg-link" href="#p86" onclick="return changeColor(this);"></a>十年春正月丁巳，幸東都。甲子，省王公已下視品官參佐及京三品已上官伏身職員。乙丑，停天下公廨錢，其官人料以稅戶錢充，每月准舊分例數給。戊申，內外官職田，除公廨田園外，並官收，給還逃戶及貧下戶欠丁田。</p>
<p class="em2" id="p87"><a class="gg-link" href="#p87" onclick="return changeColor(this);"></a>二月戊寅，至東都。</p>
<p class="em2" id="p88"><a class="gg-link" href="#p88" onclick="return changeColor(this);"></a>三月戊申，詔自今內外官有犯贓至解免已上，縱逢赦免，並終身勿齒。</p>
<p class="em2" id="p89"><a class="gg-link" href="#p89" onclick="return changeColor(this);"></a>夏四月丁酉，封契丹首領松漠都督李鬱于為松漠郡王，奚首領饒樂都督李魯蘇為饒樂郡王。</p>
<p class="em2" id="p90"><a class="gg-link" href="#p90" onclick="return changeColor(this);"></a>五月，東都大雨，伊、汝等水泛漲，漂壞河南府及許、汝、仙、陳等州廬舍數千家，溺死者甚眾。</p>
<p class="em2" id="p91"><a class="gg-link" href="#p91" onclick="return changeColor(this);"></a>閏五月壬申，兵部尚書張說往朔方軍巡邊。戊寅，敕諸番充質宿衛子弟，並放還國。</p>
<p class="em2" id="p92"><a class="gg-link" href="#p92" onclick="return changeColor(this);"></a>六月辛丑，上訓註孝經，頒于天下。癸卯，以餘姚縣主女慕容氏為燕郡公主，出降奚首領饒樂郡王李魯蘇。<span class="jiaozhusup">據本書卷一九九下契丹傳、通鑑卷二一二，此處當作「契丹首領松漠郡王李鬱于。」</span>己巳，增置京師太廟為九室，移孝和皇帝神主以就正廟。</p>
<p class="em2" id="p93"><a class="gg-link" href="#p93" onclick="return changeColor(this);"></a>秋八月丙戌，嶺南按察使裴鸊先上言安南賊帥梅叔鸞等攻圍州縣，遣驃騎將軍兼內侍楊思勗討之。丁亥，遣戶部尚書陸象先往汝、許等州存撫賑給。丙申，博、棣等州黃河堤破，漂損田稼。</p>
<p class="em2" id="p94"><a class="gg-link" href="#p94" onclick="return changeColor(this);"></a>九月，張說擒康願子於木盤山。詔移河曲六州殘胡五萬餘口於許、汝、唐、鄧、仙、豫等州，始空河南朔方千里之地。甲戌，秘書監、楚國公姜皎坐事，詔杖之六十，配流欽州，死於路。都水使者劉承祖配流雷州。乙亥，制曰：「朕君臨宇內，子育黎元。內修睦親，以敘九族；外協庶政，以濟兆人。勳戚加優厚之恩，兄弟盡友于之至。務崇敦本，克慎明德。今小人作孽，已伏憲章，恐不逞之徒，猶未能息。凡在宗屬，用申懲誡：自今已後，諸王、公主、駙馬、外戚家，除非至親以外，不得出入門庭，妄說言語。所以共存至公之道，永協和平之義，克固藩翰，以保厥休。貴戚懿親，宜書座右。」又下制，約百官不得與卜祝之人交遊來往。乙卯夜，京兆人權梁山偽稱襄王男，自號光帝，與其黨權楚璧，以屯營兵數百人，自景風、長樂等門斬關入宮城構逆。至曉兵敗，斬梁山，傳首東都。廢河陽柏崖倉。</p>
<p class="em2" id="p95"><a class="gg-link" href="#p95" onclick="return changeColor(this);"></a>冬十月癸丑，乾元殿依舊題為明堂。甲寅，幸壽安之故興泰宮，畋獵于上宜川。庚申，至自興泰宮。波斯國遣使獻獅子。</p>
<p class="em2" id="p96"><a class="gg-link" href="#p96" onclick="return changeColor(this);"></a>十一月乙未，初令宰相共食實封三百戶。</p>
<p class="em2" id="p97"><a class="gg-link" href="#p97" onclick="return changeColor(this);"></a>十二月，停按察使。</p>
<p class="em2" id="p98"><a class="gg-link" href="#p98" onclick="return changeColor(this);"></a>十一年春正月丁卯，降都城見禁囚徒，流、死罪減一等，餘並原之。己巳，北都巡狩，敕所至處存問高年、鰥寡惸獨、征人之家；減流、死罪一等，徒以下放免。庚辰，幸并州、潞州，宴父老，曲赦大辟罪已下，給復五年。別改其舊宅為飛龍宮。辛卯，改并州為太原府，官吏補授，一準京兆、河南兩府。百姓給復一年，貧戶復二年，元從戶復五年。武德功臣及元從子孫，有才堪文武未有官者，委府縣搜揚，具以名薦。上親制起義堂頌及書，刻石紀功于太原府之南街。戊申，次晉州。壇場使、中書令張嘉貞貶為幽州刺史。壬子，祠后土于汾陰之脽上，昇壇行事官三品已上加一爵，四品已上加一階，陪位官賜勳一轉。改汾陰為寶鼎縣。癸亥，兵部尚書張說兼中書令。</p>
<p class="em2" id="p99"><a class="gg-link" href="#p99" onclick="return changeColor(this);"></a>三月庚午，車駕至京師，制所經州、府、縣無出今年地稅，京城見禁囚徒並原免之。</p>
<p class="em2" id="p100"><a class="gg-link" href="#p100" onclick="return changeColor(this);"></a>夏四月丙辰，遷祔中宗神主于太廟。癸亥，張說正除中書令，吏部尚書、中山公王晙為兵部尚書、同中書門下三品。</p>
<p class="em2" id="p101"><a class="gg-link" href="#p101" onclick="return changeColor(this);"></a>五月己巳，北都置軍器監官員。王晙為朔方節度使，兼知河北郡、隴右、河西兵馬使。</p>
<p class="em2" id="p102"><a class="gg-link" href="#p102" onclick="return changeColor(this);"></a>六月，王晙赴朔方軍。</p>
<p class="em2" id="p103"><a class="gg-link" href="#p103" onclick="return changeColor(this);"></a>秋八月戊申，尊八代祖宣皇帝廟號獻祖，光皇帝廟號懿祖，始祔于太廟之九室。</p>
<p class="em2" id="p104"><a class="gg-link" href="#p104" onclick="return changeColor(this);"></a>九月己巳，頒上撰廣濟方於天下，仍令諸州各置醫博士一人。春秋二時釋奠，諸州宜依舊用牲牢，其屬縣用酒酺而已。</p>
<p class="em2" id="p105"><a class="gg-link" href="#p105" onclick="return changeColor(this);"></a>冬十月丁酉，幸新豐之溫泉宮。甲寅，至自溫泉。</p>
<p class="em2" id="p106"><a class="gg-link" href="#p106" onclick="return changeColor(this);"></a>十一月戊寅，親祀南郊，大赦天下，見禁囚徒死罪至徒流已下免除之。昇壇行事及供奉官三品已上賜爵一級，四品轉一階。武德以來實封功臣、知政宰輔淪屈者，<span class="jiaozhusup">冊府卷一七三「宰輔」下有「有身無大故而亡官失封子孫」等十二字。</span>所司具以狀聞。賜酺三日，京城五日。是月，自京師至于山東、淮南大雪，平地三尺餘。丁亥，廢軍器監官員，少府監加置少監一人以充之。</p>
<p class="em2" id="p107"><a class="gg-link" href="#p107" onclick="return changeColor(this);"></a>十二月甲午，幸鳳泉湯。戊申，至自鳳泉湯。庚申，王晙授蘄州刺史。</p>
<p class="em2" id="p108"><a class="gg-link" href="#p108" onclick="return changeColor(this);"></a>十二年春正月。</p>
<p class="em2" id="p109"><a class="gg-link" href="#p109" onclick="return changeColor(this);"></a>夏四月，封故澤王上金男義珣為嗣澤王。嗣許王瓘左授鄂州別駕，以弟璆為上金嗣故也。癸卯，嗣江王褘降為信安郡王，嗣蜀王褕為廣漢郡王，嗣密王徹為濮陽郡王，嗣曹王臻為濟國公，嗣趙王琚為中山郡王，武陽郡王堪為澧國公。褘等並自神龍之後外繼為王，<span class="jiaozhusup">「外」字各本原作「相」，據葉校本改。</span>以瓘利澤王之封，盡令歸宗改封焉。

</p>
<p class="em2" id="p110"><a class="gg-link" href="#p110" onclick="return changeColor(this);"></a>秋七月壬申，月蝕既。己卯，廢皇后王氏為庶人。后弟太子少保、駙馬都尉守一貶為澤州別駕，至藍田，賜死。戶部尚書、河東伯張嘉貞貶台州刺史。

</p>
<p class="em2" id="p111"><a class="gg-link" href="#p111" onclick="return changeColor(this);"></a>冬十一月庚申，幸東都，至華陰，上制岳廟文，勒之于石，立于祠南之道周。戊寅，至自東都。庚辰，司徒、申王撝薨，追諡曰惠莊太子。五溪首領覃行璋反，遣鎮軍大將軍兼內侍楊思勗討平之。</p>
<p class="em2" id="p112"><a class="gg-link" href="#p112" onclick="return changeColor(this);"></a>閏十二月丙辰朔，日有蝕之。</p>
<p class="em2" id="p113"><a class="gg-link" href="#p113" onclick="return changeColor(this);"></a>十三年春正月乙酉，以幽州都督府為大都督府。戊子，降死罪從流，流已下罪悉原之。分遣御史中丞蔣欽緒等往十道疏決囚徒。</p>
<p class="em2" id="p114"><a class="gg-link" href="#p114" onclick="return changeColor(this);"></a>二月戊午，幸龍門，即日還宮。乙亥，初置兴騎，分隸十二司。丙子，改豳州為邠州，鄚州為莫州，梁州為褒州，沅州為巫州，舞州為鶴州，泉州為福州，以避文相類及聲相近者。</p>
<p class="em2" id="p115"><a class="gg-link" href="#p115" onclick="return changeColor(this);"></a>三月甲午，皇太子嗣謙改名鴻；郯王嗣直改名潭，徙封慶王；陝王嗣昇改名浚，徙封忠王；鄫王嗣真改名洽，徙封棣王；鄂王嗣初改名涓，徙封郎王；嗣玄改名滉，封榮王。又第八子涺封為光王，第十二男濰封為儀王，第十三男澐封為潁王，第十六男澤封為永王，第十八男清封為壽王，第二十男洄封為延王，第二十一男沐封為盛王，第二十二男溢封為濟王。丙申，御史大夫程行諶奏：「周朝酷吏來子珣、萬國俊、王弘義、侯思止、郭霸、焦仁亶、張知默、李敬仁、唐奉一、來俊臣、周興、丘神勣、索元禮、曹仁哲、王景昭、裴籍、李秦授、劉光業、王德壽、屈貞筠、鮑思恭、劉景陽、王處貞等二十三人，殘害宗枝，毒陷良善，情狀尤重，子孫不許仕宦。陳嘉言、魚承曄、皇甫文備、傅遊藝四人，情狀雖輕，子孫不許近任。請依開元二年二月五日敕。」</p>
<p class="em2" id="p116"><a class="gg-link" href="#p116" onclick="return changeColor(this);"></a>夏四月丁巳，改集仙殿為集賢殿，麗正殿書院改集賢殿書院；內五品已上為學士，六品已下為直學士。癸酉，令朝集使各舉所部孝悌文武，集於泰山之下。</p>
<p class="em2" id="p117"><a class="gg-link" href="#p117" onclick="return changeColor(this);"></a>五月庚寅，妖賊劉定高率其黨夜犯通洛門，盡擒斬之。</p>
<p class="em2" id="p118"><a class="gg-link" href="#p118" onclick="return changeColor(this);"></a>六月乙亥，廢都西市。</p>
<p class="em2" id="p119"><a class="gg-link" href="#p119" onclick="return changeColor(this);"></a>冬十月癸丑，新造銅儀成，置於景運門內，以示百官。辛酉，東封泰山，發自東都。</p>
<p class="em2" id="p120"><a class="gg-link" href="#p120" onclick="return changeColor(this);"></a>十一月丙戌，至兗州岱宗頓。<span class="jiaozhusup">「岱」字各本原作「大」，據御覽卷一一一改。</span>丁亥，致齋於行宮。己丑，日南至，備法駕登山，仗衛羅列嶽下百餘里。詔行從留於谷口，上與宰臣、禮官昇山。庚寅，祀昊天上帝於上壇，有司祀五帝百神于下壇。禮畢，藏玉冊於封祀壇之石䃭，然後燔柴。燎發，群臣稱萬歲，傳呼自山頂至嶽下，震動山谷。上還齋宮，慶雲見，日抱戴。辛卯，祀皇地祇於社首，藏玉冊於石䃭，如封祀壇之禮。壬辰，御帳殿受朝賀，大赦天下，流人未還者放還。內外官三品已上賜爵一等，四品已下賜一階，登山官封賜一階，褒聖侯量才與處分。封泰山神為天齊王，禮秩加三公一等，近山十里，禁其樵採。賜酺七日。<span class="jiaozhusup">各本原作「賜輔臣」，據御覽卷一一一改。</span>侍中源乾曜為尚書左丞相兼侍中，中書令張說為尚書右丞相兼中書令。甲午，發岱嶽。丙申，幸孔子宅，親設奠祭。</p>
<p class="em2" id="p121"><a class="gg-link" href="#p121" onclick="return changeColor(this);"></a>十二月己巳，至東都。時累歲豐稔，東都米斗十錢，青、齊米斗五錢。</p>
<p class="em2" id="p122"><a class="gg-link" href="#p122" onclick="return changeColor(this);"></a>是冬，分吏部為十銓，敕禮部尚書蘇頲、刑部尚書韋抗、工部尚書盧從愿等分掌選事。</p>
<p class="em2" id="p123"><a class="gg-link" href="#p123" onclick="return changeColor(this);"></a>十四年春正月癸亥，改封契丹松漠郡王李召固為廣化王，奚饒樂郡王李魯蘇為奉誠王，封宗室外甥女二人為公主，各以妻之。</p>
<p class="em2" id="p124"><a class="gg-link" href="#p124" onclick="return changeColor(this);"></a>二月庚戌朔，邕州獠首領梁大海、周光等據賓、橫等州叛，遣驃騎大將軍兼內侍楊思勗討之。</p>
<p class="em2" id="p125"><a class="gg-link" href="#p125" onclick="return changeColor(this);"></a>三月壬寅，以國甥東華公主降于契丹李召固。</p>
<p class="em2" id="p126"><a class="gg-link" href="#p126" onclick="return changeColor(this);"></a>夏四月癸丑，御史中丞宇文融與御史大夫崔隱甫彈尚書右丞相、<span class="jiaozhusup">「相」字各本原無，據本卷上下文補。</span>兼中書令張說，鞫於尚書省。丁巳，戶部侍郎李元紘同中書門下平章事。庚申，張說停兼中書令。丁卯，太子少師、岐王範薨，冊贈惠文太子。辛丑，於定、恆、莫、易、滄等五州置軍以備突厥。</p>
<p class="em2" id="p127"><a class="gg-link" href="#p127" onclick="return changeColor(this);"></a>五月癸卯，戶部進計帳，今年管戶七百六萬九千五百六十五，管口四千一百四十一萬九千七百一十二。</p>
<p class="em2" id="p128"><a class="gg-link" href="#p128" onclick="return changeColor(this);"></a>六月戊午，大風，拔木發屋，毀端門鴟吻，都城門等及寺觀鴟吻落者殆半。上以旱、暴風雨，命中外群官上封事，指言時政得失，無有所隱。</p>
<p class="em2" id="p129"><a class="gg-link" href="#p129" onclick="return changeColor(this);"></a>秋七月癸丑夜，瀍水暴漲入漕，漂沒諸州租船數百艘，溺者甚眾。</p>
<p class="em2" id="p130"><a class="gg-link" href="#p130" onclick="return changeColor(this);"></a>九月己丑，檢校黃門侍郎兼磧西副大都護杜暹同中書門下平章事。</p>
<p class="em2" id="p131"><a class="gg-link" href="#p131" onclick="return changeColor(this);"></a>是秋，十五州言旱及霜，五十州言水，河南、河北尤甚，蘇、同、常、福四州漂壞廬舍，遣御史中丞宇文融檢覆賑給之。</p>
<p class="em2" id="p132"><a class="gg-link" href="#p132" onclick="return changeColor(this);"></a>冬十月，廢麟州。庚申，幸汝州廣成湯。己巳，還東都。</p>
<p class="em2" id="p133"><a class="gg-link" href="#p133" onclick="return changeColor(this);"></a>十一月甲戌，突厥遣使來朝。辛丑，渤海靺鞨遣其子義信來朝，并獻方物。</p>
<p class="em2" id="p134"><a class="gg-link" href="#p134" onclick="return changeColor(this);"></a>十二月丁巳，幸壽安之方秀川。己未，日色赤如赭。壬戌，還東都。</p>
<p class="em2" id="p135"><a class="gg-link" href="#p135" onclick="return changeColor(this);"></a>十五年春正月戊寅，制草澤有文武高才，令詣闕自舉。庚子，太史監復為太史局，依舊隸秘書省。辛丑，涼州都督王君㷴破吐蕃於青海之西，虜輜車、馬羊而還。</p>
<p class="em2" id="p136"><a class="gg-link" href="#p136" onclick="return changeColor(this);"></a>二月，遣左監門將軍黎敬仁往河北賑給貧乏，時河北牛畜大疫。己巳，尚書右丞相張說、御史大夫崔隱甫、中丞宇文融以朋黨相構，制說致仕，隱甫免官侍母，融左遷魏州刺史。</p>
<p class="em2" id="p137"><a class="gg-link" href="#p137" onclick="return changeColor(this);"></a>夏五月，晉州大水，漂損居人廬舍。癸酉，以慶王潭為涼州都督兼河西諸軍節度大使，忠王浚為單于大都護、朔方節度大使，棣王洽為太原冀北牧、河北諸軍節度大使，鄂王涓為幽州都督、河北節度大使，榮王滉為京兆牧、隴右節度大使，光王涺為廣州都督、五府節度大使，儀王濰為河南牧，潁王澐為安東都護、平盧軍節度大使，永王澤為荊州大都督，壽王清為益州大都督、劍南節度大使，延王洄為安西大都護、磧西節度大使，盛王沐為揚州大都督，並不出閤。</p>
<p class="em2" id="p138"><a class="gg-link" href="#p138" onclick="return changeColor(this);"></a>秋七月甲戌，雷震興教門樓兩鴟吻，欄檻及柱災。禮部尚書蘇頲卒。庚寅，鄜州洛水泛漲，壞人廬舍。辛卯，又壞同州馮翊縣廨宇，及溺死者甚眾。丙申，改武臨縣為潁陽縣。己亥，赦都城繫囚，死罪降從流，徒已下罪悉免之。</p>
<p class="em2" id="p139"><a class="gg-link" href="#p139" onclick="return changeColor(this);"></a>九月丙子，吐蕃寇瓜州，執刺史田元獻及王君㷴父壽，殺掠人吏，盡取軍資倉糧而去。丙戌，突厥毗伽可汗使其大臣梅錄啜來朝。</p>
<p class="em2" id="p140"><a class="gg-link" href="#p140" onclick="return changeColor(this);"></a>閏月庚子，突騎施蘇祿、<span class="jiaozhusup">「突」下各本原有「厥」字，據本卷下文及通鑑卷二一三刪。</span>吐蕃贊普圍安西，副大都護趙頤貞擊走之。<span class="jiaozhusup">「頤」字各本原作「歸」，據新書卷二００趙冬曦傳、通鑑卷二一三改。</span>庚申，車駕發東都，還京師。迴紇部落殺王君㷴于甘州之鞏筆驛。制檢校兵部尚書蕭嵩兼判涼州事，總兵以禦吐蕃　。</p>
<p class="em2" id="p141"><a class="gg-link" href="#p141" onclick="return changeColor(this);"></a>是秋，六十三州水，十七州霜旱；河北饑，轉江淮之南租米百萬石以賑給之。</p>
<p class="em2" id="p142"><a class="gg-link" href="#p142" onclick="return changeColor(this);"></a>冬十月己卯，至自東都。</p>
<p class="em2" id="p143"><a class="gg-link" href="#p143" onclick="return changeColor(this);"></a>十二月乙亥，幸溫泉宮。丙戌，至自溫泉宮。</p>
<p class="em2" id="p144"><a class="gg-link" href="#p144" onclick="return changeColor(this);"></a>十六年春正月庚子，始聽政于興慶宮。春、瀧等州獠首領瀧州刺史陳行範、廣州首領馮仁智、何遊魯叛，<span class="jiaozhusup">各本原作「何遊反魯叛」，葉校本作「何遊魯反叛」。十七史商榷卷七二云：「校本乙，愚謂當更衍『反』字。」據刪。通鑑卷二一三作「何遊魯反」。</span>遣驃騎大將軍楊思勗討之。壬寅，安西副大都護趙頤貞敗吐蕃于曲子城。<span class="jiaozhusup">「曲」上各本原有「城」字，據冊府卷三五八、新書卷五玄宗紀、通鑑卷二一三刪。</span>甲子，黑水靺鞨遣使來朝獻。</p>
<p class="em2" id="p145"><a class="gg-link" href="#p145" onclick="return changeColor(this);"></a>秋七月，吐蕃寇瓜州，刺史張守珪擊破之。乙巳，檢校兵部尚書蕭嵩、鄯州都督張志亮攻拔吐蕃門城，斬獲數千級，收其資畜而還。丙辰，新羅王金興光遣使貢方物。</p>
<p class="em2" id="p146"><a class="gg-link" href="#p146" onclick="return changeColor(this);"></a>八月己巳，特進張說進開元大衍曆，詔命有司頒行之。辛卯，蕭嵩又遣杜賓客擊吐蕃于祁連城，大破之，獲其大將一人，斬首五千級。</p>
<p class="em2" id="p147"><a class="gg-link" href="#p147" onclick="return changeColor(this);"></a>九月丙午，以久雨，降死罪從流，徒以下原之。</p>
<p class="em2" id="p148"><a class="gg-link" href="#p148" onclick="return changeColor(this);"></a>冬十月己卯，幸溫泉宮。己丑，至自溫泉宮。</p>
<p class="em2" id="p149"><a class="gg-link" href="#p149" onclick="return changeColor(this);"></a>十一月癸巳朔，檢校兵部尚書、河西節度判涼州事蕭嵩為兵部尚書、同中書門下平章事，餘如故。</p>
<p class="em2" id="p150"><a class="gg-link" href="#p150" onclick="return changeColor(this);"></a>十二月丁卯，幸溫泉宮。丁丑，至自溫泉宮。</p>
<p class="em2" id="p151"><a class="gg-link" href="#p151" onclick="return changeColor(this);"></a>十七年二月丁卯，嶲州都督張審素攻破蠻，拔昆明城及鹽城，殺獲萬人。庚子，特進張說復為尚書左丞相，同州刺史陸象先為太子少保。甲寅，禮部尚書、信安王褘帥眾攻拔吐蕃石堡城。</p>
<p class="em2" id="p152"><a class="gg-link" href="#p152" onclick="return changeColor(this);"></a>夏四月癸亥，令中書門下分就大理、京兆、萬年、長安等獄疏決囚徒。制天下繫囚死罪減一等，餘並宥之。丁亥，大風震電，藍田山崩。</p>
<p class="em2" id="p153"><a class="gg-link" href="#p153" onclick="return changeColor(this);"></a>五月癸巳，復置十道按察使。右散騎常侍徐堅卒。</p>
<p class="em2" id="p154"><a class="gg-link" href="#p154" onclick="return changeColor(this);"></a>六月甲戌，尚書左丞相源乾曜停兼侍中，黃門侍郎杜暹為荊州大都督府長史，中書侍郎李元紘為曹州刺史。兵部尚書蕭嵩兼中書令。戶部侍郎兼鴻臚卿宇文融為黃門侍郎，兵部侍郎裴光庭為中書侍郎，並同中書門下平章事。</p>
<p class="em2" id="p155"><a class="gg-link" href="#p155" onclick="return changeColor(this);"></a>秋七月辛丑，工部尚書張嘉貞卒。</p>
<p class="em2" id="p156"><a class="gg-link" href="#p156" onclick="return changeColor(this);"></a>八月癸亥，上以降誕日，讌百僚于花萼樓下。百僚表請以每年八月五日為千秋節，王公已下獻鏡及承露囊，天下諸州咸令讌樂，休暇三日，仍編為令，從之。丙寅，越州大水，漂壞廨宇及居人廬舍。己卯，中書侍郎裴光庭兼御史大夫，依舊知政事。乙酉，尚書右丞相、開府儀同三司兼吏部尚書宋璟為尚書左丞相，尚書左丞相源乾曜為太子少傅。</p>
<p class="em2" id="p157"><a class="gg-link" href="#p157" onclick="return changeColor(this);"></a>九月壬子，宇文融左遷汝州刺史，俄又貶昭州平樂尉。壬寅，裴光庭為黃門侍郎，依舊知政事。</p>
<p class="em2" id="p158"><a class="gg-link" href="#p158" onclick="return changeColor(this);"></a>冬十月戊午朔，日有蝕之，不盡如鉤。癸未，睦州獻竹實。庚申，前太子賓客元行沖卒。</p>
<p class="em2" id="p159"><a class="gg-link" href="#p159" onclick="return changeColor(this);"></a>十一月庚申，親饗九廟。辛卯，發京師。丙申，謁橋陵。上望陵涕泣，左右並哀感。制奉先縣同赤縣，以所管萬三百戶供陵寢，三府兵馬供宿衛，曲赦縣內大辟罪已下。戊戌，謁定陵。己亥，謁獻陵。壬寅，謁昭陵。乙巳，謁乾陵。戊申，車駕還宮。大赦天下，流移人並放還，左降官移近處。百姓無出今年地稅之半。每陵取側近六鄉供陵寢。內外官三品已上加爵一等，四品已下賜一階，五品已上清官父母亡者，<span class="jiaozhusup">「清官」各本原作「請」，據冊府卷八五改。</span>依級賜官及邑號。</p>
<p class="em2" id="p160"><a class="gg-link" href="#p160" onclick="return changeColor(this);"></a>十二月辛酉，幸溫泉宮。乙丑，校獵渭濱。壬申，至自溫泉宮。</p>
<p class="em2" id="p161"><a class="gg-link" href="#p161" onclick="return changeColor(this);"></a>是冬無雪。</p>
<p class="em2" id="p162"><a class="gg-link" href="#p162" onclick="return changeColor(this);"></a>十八年春正月辛卯，黃門侍郎裴光庭為侍中，依舊兼御史大夫。左丞相張說加開府儀同三司。丙午，幸薛王業宅，即日還宮。</p>
<p class="em2" id="p163"><a class="gg-link" href="#p163" onclick="return changeColor(this);"></a>二月丙寅，大雨雪，俄而雷震，左飛龍廄災。</p>
<p class="em2" id="p164"><a class="gg-link" href="#p164" onclick="return changeColor(this);"></a>三月辛卯，改定州縣上中下戶口之數，依舊給京官職田。</p>
<p class="em2" id="p165"><a class="gg-link" href="#p165" onclick="return changeColor(this);"></a>夏四月乙卯，築京城外郭城，凡十月而功畢。壬戌，幸寧親公主第，即日還宮。乙丑，裴光庭兼吏部尚書。是春，命侍臣及百僚每旬暇日尋勝地讌樂，仍賜錢，令所司供帳造食。丁卯，侍臣已下讌于春明門外寧王憲之園池，上御花萼樓邀其迴騎，便令坐飲，遞起為舞，頒賜有差。</p>
<p class="em2" id="p166"><a class="gg-link" href="#p166" onclick="return changeColor(this);"></a>五月，契丹衙官可突干殺其主李召固，率部落降于突厥，奚部落亦隨西叛。奚王李魯蘇來奔，召固妻東華公主陳氏及魯蘇妻東光公主韋氏並奔投平盧軍。制幽州長史趙含章率兵討之。</p>
<p class="em2" id="p167"><a class="gg-link" href="#p167" onclick="return changeColor(this);"></a>六月庚申，命左右丞相、尚書及中書門下五品已上官，舉才堪邊任及刺史者。甲子，彗星見于五車。癸酉，有星孛于畢、昴。丙子，合單于大都護、忠王浚為河北道行軍元帥，御史大夫李朝隱、京兆尹裴鸊先為副，率十八總管以討契丹及奚等，事竟不行。壬午，東都瀍、洛泛漲，壞天津、永濟二橋及提象門外仗舍，損居人廬舍千餘家。</p>
<p class="em2" id="p168"><a class="gg-link" href="#p168" onclick="return changeColor(this);"></a>閏月甲申，分幽州置薊州。己丑，令范安及、韓朝宗就瀍、洛水源疏決，置門以節水勢。辛卯，禮部奏請千秋節休假三日，及村閭社會，並就千秋節先賽白帝，報田祖，然後坐飲，從之。<span class="jiaozhusup">各本原作「散之」，據冊府卷二改。</span>秋七月庚辰，幸寧王憲第，即日還宮。</p>
<p class="em2" id="p169"><a class="gg-link" href="#p169" onclick="return changeColor(this);"></a>八月丁亥，上御花萼樓，以千秋節百官獻賀，賜四品已上金鏡、珠囊、縑綵，賜五品已下束帛有差。上賦八韻詩，又制秋景詩。辛亥，幸永穆公主宅，即日還宮。</p>
<p class="em2" id="p170"><a class="gg-link" href="#p170" onclick="return changeColor(this);"></a>九月，先是高戶捉官本錢；乙卯，御史大夫李朝隱奏請薄稅百姓一年租錢充，依舊高戶及典正等捉，隨月收利，供官人稅錢。</p>
<p class="em2" id="p171"><a class="gg-link" href="#p171" onclick="return changeColor(this);"></a>冬十月，吐蕃遣其大臣名悉獵獻方物請降，許之。庚寅，幸岐州之鳳泉湯。癸卯，至自鳳泉湯。</p>
<p class="em2" id="p172"><a class="gg-link" href="#p172" onclick="return changeColor(this);"></a>十一月丁卯，幸新豐溫泉宮。</p>
<p class="em2" id="p173"><a class="gg-link" href="#p173" onclick="return changeColor(this);"></a>十二月戊子，豐州刺史袁振坐妖言下獄死。戊申，尚書左丞相、燕國公張說薨。</p>
<p class="em2" id="p174"><a class="gg-link" href="#p174" onclick="return changeColor(this);"></a>是歲，百僚及華州父老累表請上尊號內請加「聖文」兩字，並封西嶽，不允。</p>
<p class="em2" id="p175"><a class="gg-link" href="#p175" onclick="return changeColor(this);"></a>十九年春正月壬戌，開府儀同三司、霍國公王毛仲貶為瀼州別駕，中路賜死，黨與貶黜者十數人。辛卯，遣鴻臚卿崔琳入吐蕃報聘。丙子，親耕於興慶宮龍池。己卯，禁採捕鯉魚。天下州府春秋二時社及釋奠，停牲牢，唯用酒酺，永為常式。</p>
<p class="em2" id="p176"><a class="gg-link" href="#p176" onclick="return changeColor(this);"></a>二月甲午，以崔琳為御史大夫。</p>
<p class="em2" id="p177"><a class="gg-link" href="#p177" onclick="return changeColor(this);"></a>三月乙酉朔，崔琳使于吐蕃。</p>
<p class="em2" id="p178"><a class="gg-link" href="#p178" onclick="return changeColor(this);"></a>夏四月壬午，於京城置禮院。丙申，令兩京及天下諸州各置太公尚父廟，以張良配饗，春秋二時仲月上戊日祭之。</p>
<p class="em2" id="p179"><a class="gg-link" href="#p179" onclick="return changeColor(this);"></a>五月壬戌，五嶽各置老君廟。</p>
<p class="em2" id="p180"><a class="gg-link" href="#p180" onclick="return changeColor(this);"></a>六月乙酉，大風拔木。</p>
<p class="em2" id="p181"><a class="gg-link" href="#p181" onclick="return changeColor(this);"></a>秋八月辛巳，降天下死罪從流，徒已下悉原之。</p>
<p class="em2" id="p182"><a class="gg-link" href="#p182" onclick="return changeColor(this);"></a>九月辛未，吐蕃遣其國相論尚他硉來朝。</p>
<p class="em2" id="p183"><a class="gg-link" href="#p183" onclick="return changeColor(this);"></a>冬十月丙申，幸東都。</p>
<p class="em2" id="p184"><a class="gg-link" href="#p184" onclick="return changeColor(this);"></a>十一月丙辰，至自東都。甲子，太子少傅源乾曜薨。</p>
<p class="em2" id="p185"><a class="gg-link" href="#p185" onclick="return changeColor(this);"></a>十二月，嶲州都督張審素以劫制使監察御史楊汪伏誅。</p>
<p class="em2" id="p186"><a class="gg-link" href="#p186" onclick="return changeColor(this);"></a>是冬，浚苑內洛水，六十餘日而罷。戊戌，裴光庭上瑤山往則、維城前軌各一卷，上令賜太子、諸王各一本。</p>
<p class="em2" id="p187"><a class="gg-link" href="#p187" onclick="return changeColor(this);"></a>二十年春正月乙卯，以禮部尚書、信安王褘率兵討契丹。丁巳，幸長芬公主宅；乙丑，幸薛王業宅：並即日還宮。</p>
<p class="em2" id="p188"><a class="gg-link" href="#p188" onclick="return changeColor(this);"></a>二月己未，敕文武選人，承前例三月三十日為例，然開選門，比團甲進官至夏來。<span class="jiaozhusup">唐會要卷七五作「承前三月三十日始畢，比團甲已至夏末。」</span>自今已後，選門並正月內開，團甲二月內訖。分命宰相錄京城諸獄繫囚。</p>
<p class="em2" id="p189"><a class="gg-link" href="#p189" onclick="return changeColor(this);"></a>三月，信安王褘與幽州長史趙含章大破奚、契丹於幽州之北山。</p>
<p class="em2" id="p190"><a class="gg-link" href="#p190" onclick="return changeColor(this);"></a>夏四月乙亥，讌百僚於上陽東州，醉者賜以床褥，肩輿而歸，相屬于路。癸巳，改造天津橋，毀皇津橋，合為一橋。</p>
<p class="em2" id="p191"><a class="gg-link" href="#p191" onclick="return changeColor(this);"></a>五月癸卯，寒食上墓，宜編入五禮，永為恆式。辛亥，金仙長公主薨。戊辰，信安王獻奚、契丹之俘，上御應天門受之。</p>
<p class="em2" id="p192"><a class="gg-link" href="#p192" onclick="return changeColor(this);"></a>六月丁丑，單于大都護、河北東道行軍元帥、忠王浚加司徒，都護如故；副大使信安王褘加開府儀同三司。庚寅，幽州長史趙含章坐盜用庫物，左監門員外將軍楊元方受含章饋餉，並於朝堂決杖，流瀼州，皆賜死于路。其月，遣范安及於長安廣花萼樓，築夾城至芙蓉園。</p>
<p class="em2" id="p193"><a class="gg-link" href="#p193" onclick="return changeColor(this);"></a>秋七月戊辰，幸寧王憲宅，即日還宮。</p>
<p class="em2" id="p194"><a class="gg-link" href="#p194" onclick="return changeColor(this);"></a>八月辛未朔，日有蝕之。己卯，戶部尚書王晙卒。</p>
<p class="em2" id="p195"><a class="gg-link" href="#p195" onclick="return changeColor(this);"></a>九月乙巳，中書令蕭嵩等奏上開元新禮一百五十卷，制所司行用之。渤海靺鞨寇登州，殺刺史韋俊，命左領軍將軍蓋福順發兵討之。</p>
<p class="em2" id="p196"><a class="gg-link" href="#p196" onclick="return changeColor(this);"></a>冬十月丙戌，命巡幸所至，有賢才未聞達者舉之。仍令中書門下疏決囚徒。辛卯，至潞州之飛龍宮，給復三年，兵募丁防先差未發者，令改出餘州。辛丑，至北都。癸丑，曲赦太原，給復三年。</p>
<p class="em2" id="p197"><a class="gg-link" href="#p197" onclick="return changeColor(this);"></a>十一月庚午，祀后土於脽上，大赦天下，左降官量移近處。內外文武官加一階，開元勳臣盡假紫及緋。大酺三日。</p>
<p class="em2" id="p198"><a class="gg-link" href="#p198" onclick="return changeColor(this);"></a>十二月壬申，至京師。</p>
<p class="em2" id="p199"><a class="gg-link" href="#p199" onclick="return changeColor(this);"></a>其年戶部計戶七百八十六萬一千二百三十六，口四千五百四十三萬一千二百六十五。</p>
<p class="em2" id="p200"><a class="gg-link" href="#p200" onclick="return changeColor(this);"></a>二十一年春正月庚子朔，制令士庶家藏老子一本，每年貢舉人量減尚書、論語兩條策，加老子策。乙巳，遷祔肅明皇后神主于廟，毀儀坤廟。丁巳，幸溫泉宮。己未，命工部尚書李嵩使于吐蕃。癸亥，至自溫泉宮。</p>
<p class="em2" id="p201"><a class="gg-link" href="#p201" onclick="return changeColor(this);"></a>三月乙巳，侍中裴光庭薨。甲寅，尚書右丞韓休為黃門侍郎、同中書門下平章事。</p>
<p class="em2" id="p202"><a class="gg-link" href="#p202" onclick="return changeColor(this);"></a>閏月，幽州道副總管郭英傑等討契丹，為所敗於都山之下，英傑死之。</p>
<p class="em2" id="p203"><a class="gg-link" href="#p203" onclick="return changeColor(this);"></a>夏四月丁巳，以久旱，命太子少保陸象先、戶部尚書杜暹等七人往諸道宣慰賑給，及令黜陟官吏，疏決囚徒。丁酉，寧王憲為太尉，薛王業為司徒，慶王潭為太子太師，忠王浚為開府儀同三司，棣王洽為太子少傅，鄂王涓為太子太保。</p>
<p class="em2" id="p204"><a class="gg-link" href="#p204" onclick="return changeColor(this);"></a>五月甲申，皇太子納妃薛氏。制天下死罪降從流，流已下釋放。京文武官賜勳一轉。</p>
<p class="em2" id="p205"><a class="gg-link" href="#p205" onclick="return changeColor(this);"></a>秋七月乙丑朔，日有蝕之。</p>
<p class="em2" id="p206"><a class="gg-link" href="#p206" onclick="return changeColor(this);"></a>九月壬午，封皇子溢為濟王，沔為信王，泚為義王，漼為陳王，澄為豐王，潓為恆王，漎為涼王，滔為深王。</p>
<p class="em2" id="p207"><a class="gg-link" href="#p207" onclick="return changeColor(this);"></a>冬十月庚戌，幸溫泉宮。</p>
<p class="em2" id="p208"><a class="gg-link" href="#p208" onclick="return changeColor(this);"></a>十一月戊子，尚書右丞相宋璟以年老請致仕，許之。</p>
<p class="em2" id="p209"><a class="gg-link" href="#p209" onclick="return changeColor(this);"></a>十二月丁未，兵部尚書、徐國公蕭嵩為尚書右丞相，黃門侍郎韓休為兵部尚書，並罷知政事。京兆尹裴耀卿為黃門侍郎，前中書侍郎張九齡起復舊官，並同中書門下平章事。</p>
<p class="em2" id="p210"><a class="gg-link" href="#p210" onclick="return changeColor(this);"></a>是歲，關中久雨害稼，京師饑，詔出太倉米二百萬石給之。</p>
<p class="em2" id="p211"><a class="gg-link" href="#p211" onclick="return changeColor(this);"></a>二十二年春正月癸亥朔，制古聖帝明皇、嶽瀆海鎮用牲牢，餘並以酒酺充奠。己巳，幸東都。辛未，太府卿嚴挺之、戶部侍郎裴寬於河南存問賑給。乙酉，懷、衛、邢、相等五州乏糧，遣中書舍人裴敦復巡問，量給種子。己丑，至東都。</p>
<p class="em2" id="p212"><a class="gg-link" href="#p212" onclick="return changeColor(this);"></a>二月壬寅，秦州地震，廨宇及居人廬舍崩壞殆盡，壓死官吏以下四十餘人，殷殷有聲，仍連震不止。命尚書右丞相蕭嵩往祭山川，並遣使存問賑恤之，壓死之家給復一年，一家三人已上死者給復二年。辛亥，初置十道採訪處置使。徵恆州張果先生，授銀青光祿大夫，號曰通玄先生。</p>
<p class="em2" id="p213"><a class="gg-link" href="#p213" onclick="return changeColor(this);"></a>三月，沒京兆商人任令方資財六十餘萬貫。壬午，欲令不禁私鑄錢，遣公卿百僚詳議可否。眾以為不可，遂止。</p>
<p class="em2" id="p214"><a class="gg-link" href="#p214" onclick="return changeColor(this);"></a>四月乙未，伊西、北庭且依舊為節度。廢太廟署，以太常寺奉宗廟。庚子，唐州界准勝州例立表，測候日晷影長短。乙巳，詔京都見禁囚徒，令中書門下及留守檢校覆降罪，天下諸州委刺史。丁未，眉州鼎皇山下江水中得寶鼎。甲寅，北庭都護劉渙謀反，伏誅。</p>
<p class="em2" id="p215"><a class="gg-link" href="#p215" onclick="return changeColor(this);"></a>五月戊子，黃門侍郎裴耀卿為侍中，中書侍郎張九齡為中書令，黃門侍郎李林甫為禮部尚書、同中書門下平章事。關中大風拔木，同州尤甚。</p>
<p class="em2" id="p216"><a class="gg-link" href="#p216" onclick="return changeColor(this);"></a>是夏，上自於苑中種麥，率皇太子已下躬自收穫，謂太子等曰：「此將薦宗廟，是以躬親，亦欲令汝等知稼穡之難也。」因分賜侍臣，謂曰：「比歲令人巡檢苗稼，所對多不實，故自種植以觀其成；且春秋書麥禾，豈非古人所重也！」</p>
<p class="em2" id="p217"><a class="gg-link" href="#p217" onclick="return changeColor(this);"></a>六月乙未，遣左金吾將軍李佺於赤嶺與吐蕃分界立碑。</p>
<p class="em2" id="p218"><a class="gg-link" href="#p218" onclick="return changeColor(this);"></a>七月己巳，司徒、薛王業薨，追諡為惠宣太子。甲申，遣中書令張九齡充河南開稻田使。</p>
<p class="em2" id="p219"><a class="gg-link" href="#p219" onclick="return changeColor(this);"></a>八月，先是駕至東都，遣侍中裴耀卿充江淮、河南轉運使，河口置輸場。壬寅，於輸場東置河陰縣。又遣張九齡於許、豫、陳、亳等州置水屯。</p>
<p class="em2" id="p220"><a class="gg-link" href="#p220" onclick="return changeColor(this);"></a>九月壬申，改饒樂都督府為奉誠都督府。辛巳，移登州平海軍於海口安置。</p>
<p class="em2" id="p221"><a class="gg-link" href="#p221" onclick="return changeColor(this);"></a>冬十月甲辰，試司農卿陳思問以贓私配流瀼州。</p>
<p class="em2" id="p222"><a class="gg-link" href="#p222" onclick="return changeColor(this);"></a>十二月戊子朔，日有蝕之。乙巳，幽州長史張守珪發兵討契丹，斬其王屈烈及其大臣可突干於陣，傳首東都，餘叛奚皆散走山谷。立其酋長李過折為契丹王。</p>
<p class="em2" id="p223"><a class="gg-link" href="#p223" onclick="return changeColor(this);"></a>是歲，突厥毗伽可汗死。斷京城乞兒。</p>
<p class="em2" id="p224"><a class="gg-link" href="#p224" onclick="return changeColor(this);"></a>二十三年春正月己亥，親耕籍田，上加至九推而止，卿已下終其畝。大赦天下。京文武官及朝集採訪使三品已下加一爵，四品已下加一階，外官賜勳一轉。其才有霸王之略、學究天人之際、及堪將帥牧宰者，令五品已上清官及刺史各舉一人。致仕官量與改職，依前致仕。賜酺三日。</p>
<p class="em2" id="p225"><a class="gg-link" href="#p225" onclick="return changeColor(this);"></a>三月丁卯，殿中侍御史楊萬頃為讎人所殺。</p>
<p class="em2" id="p226"><a class="gg-link" href="#p226" onclick="return changeColor(this);"></a>夏五月戊寅，宗子請率月俸於興慶宮建龍池，上聖德頌。</p>
<p class="em2" id="p227"><a class="gg-link" href="#p227" onclick="return changeColor(this);"></a>秋七月丙子，皇太子鴻改名瑛，慶王直已下十四王並改名。又封皇子玭為義王，珪為陳王，珙為豐王，琪為恆王，璿為涼王，璥為汴王。其榮王琬已下並開府置官屬，各食實封二千戶。</p>
<p class="em2" id="p228"><a class="gg-link" href="#p228" onclick="return changeColor(this);"></a>八月戊子，制鰥寡惸獨免今年地稅之半，江淮已南有遭水處，本道使賑給之。</p>
<p class="em2" id="p229"><a class="gg-link" href="#p229" onclick="return changeColor(this);"></a>九月戊申，移泗州就臨淮縣置。</p>
<p class="em2" id="p230"><a class="gg-link" href="#p230" onclick="return changeColor(this);"></a>冬十月辛亥，移隸伊西、北庭都護屬四鎮節度。突騎施寇北庭及安西撥換城。</p>
<p class="em2" id="p231"><a class="gg-link" href="#p231" onclick="return changeColor(this);"></a>十一月壬申朔，日有蝕之。</p>
<p class="em2" id="p232"><a class="gg-link" href="#p232" onclick="return changeColor(this);"></a>十二月，新羅遣使朝獻。</p>
<p class="em2" id="p233"><a class="gg-link" href="#p233" onclick="return changeColor(this);"></a>二十四年春正月，吐蕃遣使獻方物。北庭都護蓋嘉運率兵擊突騎施，破之。</p>
<p class="em2" id="p234"><a class="gg-link" href="#p234" onclick="return changeColor(this);"></a>三月乙未，始移考功貢舉，遣禮部侍郎掌之。</p>
<p class="em2" id="p235"><a class="gg-link" href="#p235" onclick="return changeColor(this);"></a>夏六月丙午，京兆醴泉妖人劉志誠率眾為亂，將趨京城，咸陽官吏燒便橋以斷其路，俄而散走，京兆府盡擒斬之。</p>
<p class="em2" id="p236"><a class="gg-link" href="#p236" onclick="return changeColor(this);"></a>是夏大熱，道路有暍死者。</p>
<p class="em2" id="p237"><a class="gg-link" href="#p237" onclick="return changeColor(this);"></a>秋七月庚子，太子太保陸象先卒。辛丑，李林甫為兵部尚書，依舊知政事。己巳，初置壽星壇，祭老人星及角、亢等七宿。</p>
<p class="em2" id="p238"><a class="gg-link" href="#p238" onclick="return changeColor(this);"></a>八月戊申朔，加親舅小功服，舅母緦麻服，堂舅袒免。己亥，深王滔薨。</p>
<p class="em2" id="p239"><a class="gg-link" href="#p239" onclick="return changeColor(this);"></a>九月壬午，改尚書主爵曰司封。</p>
<p class="em2" id="p240"><a class="gg-link" href="#p240" onclick="return changeColor(this);"></a>冬十月戊申，車駕發東都，還西京。甲子，至華州，曲赦行在繫囚。丁丑，至自東都。</p>
<p class="em2" id="p241"><a class="gg-link" href="#p241" onclick="return changeColor(this);"></a>十一月壬寅，侍中裴耀卿為尚書左丞相，中書令張九齡為尚書右丞相，並罷知政事。兵部尚書李林甫兼中書令，殿中監牛仙客兵部尚書、同中書門下三品。尚書右丞相蕭嵩為太子太師，工部尚書韓休為太子少保。</p>
<p class="em2" id="p242"><a class="gg-link" href="#p242" onclick="return changeColor(this);"></a>十二月戊申，太子太師、慶王琮為司徒。丙寅，牛仙客知門下省事。</p>
</div></body></html>