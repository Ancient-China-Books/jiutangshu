<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊唐書-卷一・本紀第一・高祖</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷一・本紀第一・高祖</h1><hr/></div>
<div class="section" id="title-1"><h2><strong>高祖</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>高祖神堯大聖大光孝皇帝姓李氏，諱淵。其先隴西狄道人，涼武昭王暠七代孫也。暠生歆。歆生重耳，仕魏為弘農太守。重耳生熙，為金門鎮將，領豪傑鎮武川，因家焉。儀鳳中，追尊宣皇帝。熙生天錫，仕魏為幢主。大統中，贈司空。儀鳳中，追尊光皇帝。皇祖諱虎，後魏左僕射，封隴西郡公，與周文帝及太保李弼、大司馬獨孤信等以功參佐命，當時稱為「八柱國家」，仍賜姓大野氏。周受禪，追封唐國公，諡曰襄。至隋文帝作相，還復本姓。武德初，追尊景皇帝，廟號太祖，陵曰永康。皇考諱昞，周安州總管、柱國大將軍，襲唐國公，諡曰仁。武德初，追尊元皇帝，廟號世祖，陵曰興寧。</p>
<p class="em2" id="p1"><a class="gg-link" href="#p1" onclick="return changeColor(this);"></a>高祖以周天和元年生於長安，七歲襲唐國公。及長，倜儻豁達，任性真率，寬仁容眾，無貴賤咸得其歡心。隋受禪，補千牛備身。文帝獨孤皇后，即高祖從母也，由是特見親愛，累轉譙、隴、岐三州刺史。有史世良者，善相人，謂高祖曰：「公骨法非常，必為人主，願自愛，勿忘鄙言。」高祖頗以自負。</p>
<p class="em2" id="p2"><a class="gg-link" href="#p2" onclick="return changeColor(this);"></a>大業初，為滎陽、樓煩二郡太守，徵為殿內少監。九年，遷衛尉少卿。遼東之役，督運於懷遠鎮。及楊玄感反，詔高祖馳驛鎮弘化郡，兼知關右諸軍事。高祖歷試中外，素樹恩德，及是結納豪傑，眾多款附。時煬帝多所猜忌，人懷疑懼。會有詔徵高祖詣行在所，遇疾未謁。時甥王氏在後宮，帝問曰：「汝舅何遲？」王氏以疾對，帝曰：「可得死否？」高祖聞之益懼，因縱酒沉湎，納賄以混其跡焉。十一年，煬帝幸汾陽宮，命高祖往山西、河東黜陟討捕。師次龍門，賊帥母端兒帥眾數千薄於城下。<span class="jiaozhusup">「母」字資治通鑑（以下簡稱通鑑）卷一八二作為「毋」，胡注：「毋，音無，姓也。」</span>高祖從十餘騎擊之，所射七十發，皆應弦而倒，賊乃大潰。十二年，遷右驍衛將軍。</p>
<p class="em2" id="p3"><a class="gg-link" href="#p3" onclick="return changeColor(this);"></a>十三年，為太原留守，郡丞王威、武牙郎將高君雅為副。<span class="jiaozhusup">「副」下各本原有「將」字，據冊府元龜（以下簡稱冊府）卷七刪。新唐書（以下簡稱新書）卷一高祖紀作「副留守」。</span>群賊蜂起，江都阻絕，太宗與晉陽令劉文靜首謀，勸舉義兵。俄而馬邑校尉劉武周據汾陽宮舉兵反，太宗與王威、高君雅將集兵討之。高祖乃命太宗與劉文靜及門下客長孫順德、劉弘基各募兵，旬日間眾且一萬，密遣使召世子建成及元吉于河東。威、君雅見兵大集，恐高祖為變，相與疑懼，請高祖祈雨於晉祠，將為不利。晉陽鄉長劉世龍知之，以告高祖，高祖陰為之備。五月甲子，高祖與威、君雅視事，太宗密嚴兵於外，以備非常。遣開陽府司馬劉政會告威等謀反，即斬之以徇，遂起義兵。甲戍，遣劉文靜使於突厥始畢可汗，令率兵相應。</p>
<p class="em2" id="p4"><a class="gg-link" href="#p4" onclick="return changeColor(this);"></a>六月甲申，命太宗將兵徇西河，下之。癸巳，建大將軍府，并置三軍，分為左右：以世子建成為隴西公、左領大都督，左統軍隸焉；太宗為燉煌公、右領大都督，右統軍隸焉。裴寂為大將軍府長史，劉文靜為司馬，石艾縣長殷開山為掾，劉政會為屬，長孫順德、劉弘基、竇琮等分為左右統軍。開倉庫以賑窮乏，遠近響應。</p>
<p class="em2" id="p5"><a class="gg-link" href="#p5" onclick="return changeColor(this);"></a>秋七月壬子，高祖率兵西圖關中，以元吉為鎮北將軍、太原留守。癸丑，發自太原，有兵三萬。丙辰，師次靈石縣，營於賈胡堡。隋武牙郎將宋老生屯霍邑以拒義師。會霖雨積旬，餽運不給，高祖命旋師，太宗切諫乃止。有白衣老父詣軍門曰：「余為霍山神使謁唐皇帝曰：『八月雨止，路出霍邑東南，吾當濟師。』高祖曰：「此神不欺趙無恤，豈負我哉！」

</p>
<p class="em2" id="p6"><a class="gg-link" href="#p6" onclick="return changeColor(this);"></a>八月辛巳，高祖引師趨霍邑，斬宋老生，平霍邑。丙戌，進下臨汾郡及絳郡。癸巳，至龍門，突厥始畢可汗遣康稍利率兵五百人、馬二千匹，與劉文靜會于麾下。隋驍衛大將軍屈突通鎮河東，津梁斷絕，關中向義者頗以為阻。河東水濱居人，競進舟楫，不謀而至，前後數百人。</p>
<p class="em2" id="p7"><a class="gg-link" href="#p7" onclick="return changeColor(this);"></a>九月壬寅，馮翊賊帥孫華、土門賊帥白玄度各率其眾送款，并具舟楫以待義師。高祖令華與統軍王長諧、劉弘基引兵渡河。屈突通遣其武牙郎將桑顯和率眾數千，夜襲長諧義師不利。太宗以遊騎數百掩其後，顯和潰散，義軍復振。丙辰，馮翊太守蕭造以郡來降。戊午，高祖親率眾圍河東，屈突通自守不出，乃命攻城，不利而還。文武將吏請高祖領太尉，加置僚佐，從之。華陰令李孝常以永豐倉來降。庚申，高祖率軍濟河，舍于長春宮。三秦士庶至者日以千數，高祖禮之，咸過所望，人皆喜悅。丙寅，遣隴西公建成、司馬劉文靜屯兵永豐倉，兼守潼關，以備他盜。太宗率劉弘基、長孫順德等前後數萬人，自渭北徇三輔，所至皆下。高祖從父弟神通起兵鄠縣，柴氏婦舉兵於司竹，至是并與太宗會。郿縣賊帥丘師利、李仲文，盩厔賊帥何潘仁等，合眾數萬來降。乙亥，命太宗自渭汭屯兵阿城，隴西公建成自新豐趣霸上。高祖率大軍自下邽西上，經煬帝行宮園苑，悉罷之，宮女放還親屬。</p>
<p class="em2" id="p8"><a class="gg-link" href="#p8" onclick="return changeColor(this);"></a>冬十月辛巳，至長樂宮，有眾二十萬。京師留守刑部尚書衛文昇、右翊衛將軍陰世師、京兆郡丞滑儀挾代王侑以拒義師。高祖遣使至城下，諭以匡復之意，再三皆不報。諸將固請圍城。十一月丙辰，攻拔京城。衛文昇先已病死，以陰世師、滑儀等拒義兵，並斬之。癸亥，率百僚，備法駕，立代王侑為天子，遙尊煬帝為太上皇，大赦，改元為義寧。甲子，隋帝詔加高祖假黃鉞、使持節、大都督內外諸軍事、大丞相，進封唐王，總錄萬機。以武德殿為丞相府，改教為令。以隴西公建成為唐國世子；太宗為京兆尹，改封秦公；姑臧公元吉為齊公。</p>
<p class="em2" id="p9"><a class="gg-link" href="#p9" onclick="return changeColor(this);"></a>十二月癸未，丞相府置長史、司錄已下官僚。金城賊帥薛舉寇扶風，命太宗為元帥擊之。遣趙郡公孝恭招慰山南，所至皆下。癸巳，太宗大破薛舉之眾於扶風。屈突通自潼關奔東都，劉文靜等追擒於閿鄉，虜其眾數萬。河池太守蕭瑀以郡降。丙午，遣雲陽令詹俊、武功縣正李仲袞徇巴蜀，下之。</p>
<p class="em2" id="p10"><a class="gg-link" href="#p10" onclick="return changeColor(this);"></a>二年春正月戊辰，世子建成為撫寧大將軍、<span class="jiaozhusup">本書卷六四隱太子建成傳作「撫軍大將軍」。</span>東討元帥，太宗為副，總兵七萬，徇地東都。二月，清河賊帥竇建德僭稱長樂王。吳興人沈法興據丹陽起兵。三月丙辰，右屯衛將軍宇文化及弒隋太上皇於江都宮，立秦王浩為帝，自稱大丞相。徙封太宗為趙國公。戊辰，隋帝進高祖相國，總百揆，備九錫之禮。唐國置丞相以下，立皇高祖已下四廟於長安通義里第。</p>
<p class="em2" id="p11"><a class="gg-link" href="#p11" onclick="return changeColor(this);"></a>夏四月辛卯，停竹使符，頒銀菟符於諸郡。戊戌，世子建成及太宗自東都班師。五月乙巳，天子詔高祖冕十有二旒，建天子旌旗，出警入蹕。王后、王女爵命之號，一遵舊典。戊午，隋帝詔曰：</p>
<p class="margin2" id="p12"><a class="gg-link" href="#p12" onclick="return changeColor(this);"></a>天禍隋國，大行太上皇遇盜江都，酷甚望夷，釁深驪北。憫予小子，奄造丕愆，哀號永感，心情糜潰。仰惟荼毒，仇復靡申，形影相弔，罔知啟處。相國唐王，膺期命世，扶危拯溺，自北徂南，東征西怨。致九合於諸侯，決百勝於千里。糾率夷夏，大庇甿黎，保乂朕躬，繄王是賴。德侔造化，功格蒼旻，兆庶歸心，曆數斯在，屈為人臣，載違天命。在昔虞、夏，揖讓相推，苟非重華，誰堪命禹。當今九服崩離，三靈改卜，大運去矣，請避賢路。兆謀布德，顧己莫能，私僮命駕，須歸藩國。予本代王，及予而代，天之所廢，豈其如是！庶憑稽古之聖，以誅四凶；幸值惟新之恩，預充三恪。雪冤恥於皇祖，守禋祀為孝孫，朝聞夕殞，及泉無恨。今遵故事，遜于舊邸，庶官群辟，改事唐朝。宜依前典，趨上尊號，若釋重負，感泰兼懷。假手真人，俾除醜逆，濟濟多士，明知朕意。仍敕有司，凡有表奏，皆不得以聞。</p>
<p id="p13"><a class="gg-link" href="#p13" onclick="return changeColor(this);"></a>遣使持節、兼太保、刑部尚書、光祿大夫、梁郡公蕭造，兼太尉、司農少卿裴之隱奉皇帝璽綬于高祖。高祖辭讓，百僚上表勸進，至于再三，乃從之。隋帝遜于舊邸。改大興殿為太極殿。</p>
<p class="em2" id="p14"><a class="gg-link" href="#p14" onclick="return changeColor(this);"></a>甲子，高祖即皇帝位於太極殿，命刑部尚書蕭造兼太尉，告於南郊，大赦天下，改隋義寧二年為唐武德元年。官人百姓，賜爵一級。義師所行之處，給復三年。罷郡置州，改太守為刺史。丁卯，宴百官于太極殿，賜帛有差。東都留守官共立隋越王侗為帝。壬申，命相國長史裴寂等修律令。</p>
<p class="em2" id="p15"><a class="gg-link" href="#p15" onclick="return changeColor(this);"></a>六月甲戌，太宗為尚書令，相國府長史裴寂為尚書右僕射，相國府司馬劉文靜為納言，隋民部尚書蕭瑀、相國府司錄竇威並為內史令。廢隋大業律令，頒新格。己卯，備法駕，迎皇高祖宣簡公已下神主，祔於太廟。追諡妃竇氏為太穆皇后，陵曰壽安。庚辰，立世子建成為皇太子。封太宗為秦王，齊國公元吉為齊王。封宗室蜀國公孝基為永安王，柱國道玄為淮陽王，長平公叔良為長平王，鄭國公神通為永康王，安吉公神符為襄邑王，柱國德良為長樂王，<span class="jiaozhusup">冊府卷二六五作「新興王德良武德初封」、「長樂王幼良武德初封」，通鑑卷一八五作「柱國德良為新興王」。</span>上開府道素為竟陵王，上柱國博乂為隴西王，奉慈為渤海王。諸州總管加號使持節。癸未，封隋帝為酅國公。薛舉寇涇州，命秦王為西討元帥征之。改封永康王神通為淮安王。壬辰，加秦王雍州牧，餘官如故。辛丑，內史令竇威卒。</p>
<p class="em2" id="p16"><a class="gg-link" href="#p16" onclick="return changeColor(this);"></a>秋七月丙午，刑部尚書蕭造為太子太保。追封皇子玄霸為衛王。西突厥遣使內附。秦王與薛舉大戰於涇州，我師敗績。</p>
<p class="em2" id="p17"><a class="gg-link" href="#p17" onclick="return changeColor(this);"></a>八月壬午，薛舉死，其子仁杲復僭稱帝，命秦王為元帥以討之。丁亥，詔曰：「隋太常卿高熲、上柱國賀若弼，並抗節不阿，矯枉無撓；司隸大夫薛道衡、刑部尚書宇文櫘、左翊衛將軍董純，並懷忠抱義，以陷極刑：宜從褒飾，以慰泉壤。熲可贈上柱國、郯國公，弼贈上柱國、杞國公，各令有司加諡；道衡贈上開府、臨河縣公，櫘贈上開府、平昌縣公，純贈柱國、狄道縣公。」又詔曰：「隋右驍衛大將軍李金才、左光祿大夫李敏，並鼎族高門，元功世冑，橫受屠殺，朝野稱冤。然李氏將興，天祚有應，冥契深隱，妄肆誅夷。朕受命君臨，志存刷蕩，申冤旌善，無忘寤寐。金才可贈上柱國、申國公，敏可贈柱國、觀國公。又前代酷濫，子孫被流者，並放還鄉里。」涼州賊帥李軌以其地來降，拜涼州總管，封涼王。</p>
<p class="em2" id="p18"><a class="gg-link" href="#p18" onclick="return changeColor(this);"></a>九月乙巳，親錄囚徒，改銀菟符為銅魚符。辛未，追諡隋太上皇為煬帝。宇文化及至魏州，鴆殺秦王浩，僭稱天子，國號許。</p>
<p class="em2" id="p19"><a class="gg-link" href="#p19" onclick="return changeColor(this);"></a>冬十月壬申朔，日有蝕之。李密率眾來降。封皇從父弟襄武公琛為襄武王，黃臺公瑗為廬江王。癸巳，詔行傅仁均所造戊寅曆。</p>
<p class="em2" id="p20"><a class="gg-link" href="#p20" onclick="return changeColor(this);"></a>十一月己酉，以京師穀貴，令四面入關者，車馬牛驢各給課米，充其自食。秦王大破薛仁杲於淺水原，降之，隴右平。乙巳，涼王李軌僭稱天子於涼州。詔頒五十三條格，以約法緩刑。</p>
<p class="em2" id="p21"><a class="gg-link" href="#p21" onclick="return changeColor(this);"></a>十二月壬申，加秦王太尉、陝東道大行臺。丁丑，封上柱國李孝常為義安王。庚子，李密反於桃林，行軍總管盛彥師追討斬之。</p>
<p class="em2" id="p22"><a class="gg-link" href="#p22" onclick="return changeColor(this);"></a>二年春正月乙卯，初令文官遭父母喪者聽去職。黃門侍郎陳叔達兼納言。</p>
<p class="em2" id="p23"><a class="gg-link" href="#p23" onclick="return changeColor(this);"></a>二月丙戌，詔天下諸宗人無職任者，不在徭役之限，每州置宗師一人，以相統攝。丁酉，竇建德攻宇文化及于聊城，斬之，傳首突厥。</p>
<p class="em2" id="p24"><a class="gg-link" href="#p24" onclick="return changeColor(this);"></a>閏月辛丑，劉武周侵我并州。己酉，李密舊將徐世勣以黎陽之眾及河南十郡降，授黎州總管，封曹國公，賜姓李氏。庚戌，上微行都邑，以察甿俗，即日還宮。甲寅，賊帥朱粲殺我使散騎常侍段確，奔洛陽。</p>
<p class="em2" id="p25"><a class="gg-link" href="#p25" onclick="return changeColor(this);"></a>夏四月乙巳，王世充篡越王侗位，僭稱天子，國號鄭。辛亥，李軌為其偽尚書安興貴所執以降，河右平。突厥始畢可汗死。</p>
<p class="em2" id="p26"><a class="gg-link" href="#p26" onclick="return changeColor(this);"></a>五月己卯，酅國公薨，追崇為隋帝，諡曰恭。</p>
<p class="em2" id="p27"><a class="gg-link" href="#p27" onclick="return changeColor(this);"></a>六月戊戌，令國子學立周公、孔子廟，四時致祭，仍博求其後。癸亥，尚書右僕射裴寂為晉州道行軍總管，以討劉武周。</p>
<p class="em2" id="p28"><a class="gg-link" href="#p28" onclick="return changeColor(this);"></a>秋七月壬申，置十二軍，以關內諸府分隸焉。王世充遣其將羅士信侵我穀州，士信率其眾來降。西突厥葉護可汗及高昌並遣使朝貢。</p>
<p class="em2" id="p29"><a class="gg-link" href="#p29" onclick="return changeColor(this);"></a>九月辛未，賊帥李子通據江都，僭稱天子，國號吳。沈法興據毗陵，僭稱梁王。丁丑，和州賊帥杜伏威遣使來降，授和州總管、東南道行臺尚書令，封楚王。裴寂與劉武周將宋金剛戰於介州，我師敗績，右武衛大將軍姜寶誼死之。并州總管、齊王元吉懼武周所逼，奔於京師，并州陷。乙未，京師地震。</p>
<p class="em2" id="p30"><a class="gg-link" href="#p30" onclick="return changeColor(this);"></a>冬十月己亥，封幽州總管羅藝為燕郡王，賜姓李氏。黃門侍郎楊恭仁為納言。殺民部尚書、魯國公劉文靜。乙卯，秦王世民討劉武周，軍于蒲州，為諸軍聲援。壬子，劉武周進圍晉州。甲子，上親祠華岳。</p>
<p class="em2" id="p31"><a class="gg-link" href="#p31" onclick="return changeColor(this);"></a>十一月丙子，竇建德陷黎陽，盡有山東之地。淮安王神通、左武候大將軍李世勣皆沒於賊。</p>
<p class="em2" id="p32"><a class="gg-link" href="#p32" onclick="return changeColor(this);"></a>十二月丙申，永安王孝基、工部尚書獨孤懷恩、總管于筠為劉武周將宋金剛掩襲，並沒焉。甲辰，狩于華山。壬子，大風拔木。</p>
<p class="em2" id="p33"><a class="gg-link" href="#p33" onclick="return changeColor(this);"></a>三年春正月辛巳，幸蒲州，命祀舜廟。癸巳，至自蒲州。甲午，李世勣於竇建德所自拔歸國。建德僭稱夏王。</p>
<p class="em2" id="p34"><a class="gg-link" href="#p34" onclick="return changeColor(this);"></a>二月丁酉，京師西南地有聲如山崩。庚子，幸華陰。工部尚書獨孤懷恩謀反，伏誅。</p>
<p class="em2" id="p35"><a class="gg-link" href="#p35" onclick="return changeColor(this);"></a>三月癸酉，西突厥葉護可汗、高昌王麴伯雅遣使朝貢。突厥貢條支巨鳥。己卯，改納言為侍中，內史令為中書令，給事郎為給事中。甲戌，內史侍郎封德彝兼中書令。封賊帥劉孝真為彭城王，賜姓李氏。</p>
<p class="em2" id="p36"><a class="gg-link" href="#p36" onclick="return changeColor(this);"></a>夏四月壬寅，至自華陰。於益州置行臺尚書省。甲寅，加秦王益州道行臺尚書令。秦王大破宋金剛於介州，金剛與劉武周俱奔突厥，遂平并州。偽總管尉遲敬德、尋相以介州降。</p>
<p class="em2" id="p37"><a class="gg-link" href="#p37" onclick="return changeColor(this);"></a>六月壬辰，徙封楚王杜伏威為吳王，賜姓李氏，加授東南道行臺尚書令。丙午，親錄囚徒。封皇子元景為趙王，元昌為魯王，元亨為酆王；皇孫承宗為太原王，承道為安陸王，承乾為恆山王，恪為長沙王，泰為宜都王。</p>
<p class="em2" id="p38"><a class="gg-link" href="#p38" onclick="return changeColor(this);"></a>秋七月壬戌，命秦王率諸軍討王世充。遣皇太子鎮蒲州，以備突厥。丙申，突厥殺劉武周於白道。</p>
<p class="em2" id="p39"><a class="gg-link" href="#p39" onclick="return changeColor(this);"></a>冬十月庚子，懷戎賊帥高開道遣使降，授蔚州總管，封北平郡王，賜姓李氏。</p>
<p class="em2" id="p40"><a class="gg-link" href="#p40" onclick="return changeColor(this);"></a>四年春正月丁卯，竇建德行臺尚書令胡大恩以大安鎮來降，封定襄郡王，賜姓李氏。辛巳，命皇太子總統諸軍討稽胡。</p>
<p class="em2" id="p41"><a class="gg-link" href="#p41" onclick="return changeColor(this);"></a>三月，徙封宜都王泰為衛王。竇建德來援王世充，攻陷我管州。</p>
<p class="em2" id="p42"><a class="gg-link" href="#p42" onclick="return changeColor(this);"></a>夏四月甲寅，封皇子元方為周王，元禮為鄭王，元嘉為宋王，元則為荊王，元茂為越王。初置都護府官員。</p>
<p class="em2" id="p43"><a class="gg-link" href="#p43" onclick="return changeColor(this);"></a>五月己未，秦王大破竇建德之眾於武牢，擒建德，河北悉平。丙寅，王世充舉東都降，河南平。</p>
<p class="em2" id="p44"><a class="gg-link" href="#p44" onclick="return changeColor(this);"></a>秋七月甲子，秦王凱旋，獻俘於太廟。丁卯，大赦天下。廢五銖錢，行開元通寶錢。斬竇建德於市；流王世充於蜀，未發，為讎人所害。甲戌，建德餘黨劉黑闥據漳南反。<span class="jiaozhusup">「南」字各本原無，據太平御覽（以下簡稱御覽）卷一０八、新舊唐書合鈔（以下簡稱合鈔）卷一高祖紀補。</span>置山東道行臺尚書省於洺州。</p>
<p class="em2" id="p45"><a class="gg-link" href="#p45" onclick="return changeColor(this);"></a>八月，兗州總管徐圓朗舉兵反，以應劉黑闥，僭稱魯王。</p>
<p class="em2" id="p46"><a class="gg-link" href="#p46" onclick="return changeColor(this);"></a>冬十月己丑，加秦王天策上將，位在王公上，領司徒、陝東道大行臺尚書令；齊王元吉為司空。乙巳，趙郡王孝恭平荊州，獲蕭銑。</p>
<p class="em2" id="p47"><a class="gg-link" href="#p47" onclick="return changeColor(this);"></a>十一月甲申，於洺州置大行臺，廢洺州都督府。庚寅，焚東都紫微宮乾陽殿。會稽賊帥李子通以其地來降。</p>
<p class="em2" id="p48"><a class="gg-link" href="#p48" onclick="return changeColor(this);"></a>十二月丁卯，命秦王及齊王元吉討劉黑闥。壬申，徙封宋王元嘉為徐王。</p>
<p class="em2" id="p49"><a class="gg-link" href="#p49" onclick="return changeColor(this);"></a>五年春正月丙申，劉黑闥據洺州，僭稱漢東王。</p>
<p class="em2" id="p50"><a class="gg-link" href="#p50" onclick="return changeColor(this);"></a>三月丁未，秦王破劉黑闥於洺水上，盡復所陷州縣，黑闥亡奔突厥。蔚州總管、北平王高開道叛，寇易州。</p>
<p class="em2" id="p51"><a class="gg-link" href="#p51" onclick="return changeColor(this);"></a>夏四月庚戌，秦王還京師，高祖迎勞於長樂宮。壬申，代州總管、定襄郡王大恩為虜所敗，戰死。</p>
<p class="em2" id="p52"><a class="gg-link" href="#p52" onclick="return changeColor(this);"></a>六月，劉黑闥引突厥寇山東。置諫議大夫官員。</p>
<p class="em2" id="p53"><a class="gg-link" href="#p53" onclick="return changeColor(this);"></a>秋七月丁亥，吳王伏威來朝。隋漢陽太守馮盎以南越之地來降，嶺表悉定。</p>
<p class="em2" id="p54"><a class="gg-link" href="#p54" onclick="return changeColor(this);"></a>八月辛亥，以洺、荊、并、幽、交五州為大總管府。改封恆山王承乾為中山王。葬隋煬帝於揚州。丙辰，突厥頡利寇雁門。己未，進寇朔州。遣皇太子及秦王討擊，大敗之。</p>
<p class="em2" id="p55"><a class="gg-link" href="#p55" onclick="return changeColor(this);"></a>冬十月癸酉，遣齊王元吉擊劉黑闥於洺州。時山東州縣多為黑闥所守，所在殺長吏以應之。行軍總管、淮陽王道玄與黑闥戰于下博，道玄敗沒。</p>
<p class="em2" id="p56"><a class="gg-link" href="#p56" onclick="return changeColor(this);"></a>十一月甲申，命皇太子率兵討劉黑闥。丙申，幸宜州，簡閱將士。</p>
<p class="em2" id="p57"><a class="gg-link" href="#p57" onclick="return changeColor(this);"></a>十二月丙辰，校獵於華池。庚申，至自宜州。皇太子破劉黑闥於魏州，斬之，山東平。</p>
<p class="em2" id="p58"><a class="gg-link" href="#p58" onclick="return changeColor(this);"></a>六年春正月，吳王杜伏威為太子太保。</p>
<p class="em2" id="p59"><a class="gg-link" href="#p59" onclick="return changeColor(this);"></a>二月辛亥，校獵於驪山。</p>
<p class="em2" id="p60"><a class="gg-link" href="#p60" onclick="return changeColor(this);"></a>三月乙未，幸昆明池，宴百官。</p>
<p class="em2" id="p61"><a class="gg-link" href="#p61" onclick="return changeColor(this);"></a>夏四月己未，舊宅改為通義宮，曲赦京城繫囚，於是置酒高會，賜從官帛各有差。癸酉，以尚書右僕射、魏國公裴寂為左僕射，中書令、宋國公蕭瑀為右僕射，侍中、觀國公楊恭仁為吏部尚書。</p>
<p class="em2" id="p62"><a class="gg-link" href="#p62" onclick="return changeColor(this);"></a>秋七月，突厥頡利寇朔州，遣皇太子及秦王屯并州以備之。</p>
<p class="em2" id="p63"><a class="gg-link" href="#p63" onclick="return changeColor(this);"></a>八月壬子，東南道行臺僕射輔公祏據丹陽反，僭稱宋王，遣趙郡王孝恭及嶺南道大使、永康縣公李靖討之。丙寅，吐谷渾內附。</p>
<p class="em2" id="p64"><a class="gg-link" href="#p64" onclick="return changeColor(this);"></a>九月丙子，突厥退，皇太子班師。改東都為洛州。高開道引突厥寇幽州。</p>
<p class="em2" id="p65"><a class="gg-link" href="#p65" onclick="return changeColor(this);"></a>冬十月，幸華陰。</p>
<p class="em2" id="p66"><a class="gg-link" href="#p66" onclick="return changeColor(this);"></a>十一月，校獵於沙苑。</p>
<p class="em2" id="p67"><a class="gg-link" href="#p67" onclick="return changeColor(this);"></a>十二月乙巳，以奉義監為龍躍宮，武功宅為慶善宮。甲寅，至自華陰。</p>
<p class="em2" id="p68"><a class="gg-link" href="#p68" onclick="return changeColor(this);"></a>七年春正月己酉，封高麗王高武為遼東郡王，百濟王扶餘璋為帶方郡王，新羅王金真平為樂浪郡王。</p>
<p class="em2" id="p69"><a class="gg-link" href="#p69" onclick="return changeColor(this);"></a>二月，高開道為部將張金樹所殺，以其地降。丁巳，幸國子學，親臨釋奠。改大總管府為大都督府。吳王伏威薨。</p>
<p class="em2" id="p70"><a class="gg-link" href="#p70" onclick="return changeColor(this);"></a>三月戊寅，廢尚書省六司侍郎，增吏部郎中秩正四品，掌選事。戊戌，趙郡王孝恭大破輔公祏，擒之，丹陽平。</p>
<p class="em2" id="p71"><a class="gg-link" href="#p71" onclick="return changeColor(this);"></a>夏四月庚子，大赦天下，頒行新律令。以天下大定，詔遭父母喪者聽終制。</p>
<p class="em2" id="p72"><a class="gg-link" href="#p72" onclick="return changeColor(this);"></a>五月，造仁智宮於宜州之宜君縣。李世勣討徐圓朗，平之。</p>
<p class="em2" id="p73"><a class="gg-link" href="#p73" onclick="return changeColor(this);"></a>六月辛丑，幸仁智宮。</p>
<p class="em2" id="p74"><a class="gg-link" href="#p74" onclick="return changeColor(this);"></a>秋七月甲午，至自仁智宮。巂州地震山崩，江水咽流。</p>
<p class="em2" id="p75"><a class="gg-link" href="#p75" onclick="return changeColor(this);"></a>八月戊辰，突厥寇并州，京師戒嚴。壬午，突厥退。乙未，京師解嚴。</p>
<p class="em2" id="p76"><a class="gg-link" href="#p76" onclick="return changeColor(this);"></a>冬十月丁卯，幸慶善宮。癸酉，幸終南山，謁老子廟。</p>
<p class="em2" id="p77"><a class="gg-link" href="#p77" onclick="return changeColor(this);"></a>十一月戊辰，校獵於高陵。庚午，至自慶善宮。</p>
<p class="em2" id="p78"><a class="gg-link" href="#p78" onclick="return changeColor(this);"></a>八年春二月己巳，親錄囚徒，多所原宥。</p>
<p class="em2" id="p79"><a class="gg-link" href="#p79" onclick="return changeColor(this);"></a>夏四月，造太和宮於終南山。</p>
<p class="em2" id="p80"><a class="gg-link" href="#p80" onclick="return changeColor(this);"></a>六月甲子，幸太和宮。突厥寇定州，命皇太子往幽州，秦王往并州，以備突厥。</p>
<p class="em2" id="p81"><a class="gg-link" href="#p81" onclick="return changeColor(this);"></a>八月，并州道總管張公謹與突厥戰於太谷，王師敗績，中書令溫彥博沒於賊。九月，突厥退。</p>
<p class="em2" id="p82"><a class="gg-link" href="#p82" onclick="return changeColor(this);"></a>冬十月辛巳，幸周氏陂校獵，因幸龍躍宮。</p>
<p class="em2" id="p83"><a class="gg-link" href="#p83" onclick="return changeColor(this);"></a>十一月辛卯，幸宜州。庚子，講武於同官縣。改封蜀王元軌為吳王，漢王元慶為陳王。加授秦王中書令，齊王元吉侍中。天策上將府司馬宇文士及權檢校侍中。</p>
<p class="em2" id="p84"><a class="gg-link" href="#p84" onclick="return changeColor(this);"></a>十二月辛酉，至自宜州。</p>
<p class="em2" id="p85"><a class="gg-link" href="#p85" onclick="return changeColor(this);"></a>九年春正月丙寅，命州縣修城隍，備突厥。尚書左僕射、魏國公裴寂為司空。</p>
<p class="em2" id="p86"><a class="gg-link" href="#p86" onclick="return changeColor(this);"></a>二月庚申，加齊王元吉為司徒。戊寅，親祠社稷。</p>
<p class="em2" id="p87"><a class="gg-link" href="#p87" onclick="return changeColor(this);"></a>三月辛卯，幸昆明池。</p>
<p class="em2" id="p88"><a class="gg-link" href="#p88" onclick="return changeColor(this);"></a>夏五月辛巳，以京師寺觀不甚清淨，詔曰：</p>
<p class="margin2" id="p89"><a class="gg-link" href="#p89" onclick="return changeColor(this);"></a>釋迦闡教，清淨為先，遠離塵垢，斷除貪慾。所以弘宣勝業，修植善根，開導愚迷，津梁品庶。是以敷演經教，檢約學徒，調懺身心，捨諸染著，衣服飲食，咸資四輩。</p>
<p class="margin2" id="p90"><a class="gg-link" href="#p90" onclick="return changeColor(this);"></a>自覺王遷謝，像法流行，末代陵遲，漸以虧濫。乃有猥賤之侶，規自尊高；浮惰之人，苟避徭役。妄為剃度，託號出家，嗜慾無厭，營求不息。出入閭里，周旋闤闠，驅策田產，聚積貨物。耕織為生，估販成業，事同編戶，跡等齊人。進違戒律之文，退無禮典之訓。至乃親行劫掠，躬自穿窬，造作妖訛，交通豪猾。每罹憲網，自陷重刑，黷亂真如，傾毀妙法。譬茲稂莠，有穢嘉苗；類彼淤泥，混夫清水。又伽藍之地，本曰淨居，栖心之所，理尚幽寂。近代以來，多立寺舍，不求閑曠之境，唯趨喧雜之方。繕采崎嶇，棟宇殊拓，錯舛隱匿，誘納姦邪。或有接延廛邸，鄰近屠酤，埃塵滿室，羶腥盈道。徒長輕慢之心，有虧崇敬之義。且老氏垂化，本貴沖虛，<span class="jiaozhusup">「貴」字各本原作「實」，據廣弘明集卷二五改。</span>養志無為，遺情物外。全真守一，是謂玄門，驅馳世務，尤乖宗旨。</p>
<p class="margin2" id="p91"><a class="gg-link" href="#p91" onclick="return changeColor(this);"></a>朕膺期馭宇，興隆教法，志思利益，情在護持。欲使玉石區分，薰蕕有辨，長存妙道，永固福田，正本澄源，宜從沙汰。諸僧、尼、道士、女冠等，有精勤練行、守戒律者，並令大寺觀居住，給衣食，勿令乏短。其不能精進、戒行有闕、不堪供養者，並令罷遣，各還桑梓。所司明為條式，務依法教，違制之事，悉宜停斷。京城留寺三所，觀二所。其餘天下諸州，各留一所。餘悉罷之。</p>
<p id="p92"><a class="gg-link" href="#p92" onclick="return changeColor(this);"></a>事竟不行。</p>
<p class="em2" id="p93"><a class="gg-link" href="#p93" onclick="return changeColor(this);"></a>六月庚申，秦王以皇太子建成與齊王元吉同謀害己，率兵誅之。詔立秦王為皇太子，繼統萬機，大赦天下。</p>
<p class="em2" id="p94"><a class="gg-link" href="#p94" onclick="return changeColor(this);"></a>八月癸亥，詔傳位于皇太子。尊帝為太上皇，徙居弘義宮，改名太安宮。</p>
<p class="em2" id="p95"><a class="gg-link" href="#p95" onclick="return changeColor(this);"></a>貞觀八年三月甲戌，高祖讌西突厥使者於兩儀殿，顧謂長孫無忌曰：「當今蠻夷率服，古未嘗有。」無忌上千萬歲壽。高祖大悅，以酒賜太宗。太宗又奉觴上壽，流涕而言曰：「百姓獲安，四夷咸附，皆奉遵聖旨，豈臣之力！」於是太宗與文德皇后互進御膳，并上服御衣物，一同家人常禮。是歲，閱武於城西，高祖親自臨視，勞將士而還。置酒於未央宮，三品已上咸侍。高祖命突厥頡利可汗起舞，又遣南越酋長馮智戴詠詩，既而笑曰：「胡、越一家，自古未之有也。」太宗奉觴上壽曰：「臣早蒙慈訓，教以文道；爰從義旗，平定京邑。重以薛舉、武周、世充、建德，皆上稟睿算，幸而剋定。三數年間，混一區宇。天慈崇寵，遂蒙重任。今上天垂祐，時和歲阜，被髮左衽，並為臣妾。此豈臣智力，皆由上稟聖算。」高祖大悅，群臣皆呼萬歲，極夜方罷。</p>
<p class="em2" id="p96"><a class="gg-link" href="#p96" onclick="return changeColor(this);"></a>九年五月庚子，高祖大漸，下詔：「既殯之後，皇帝宜於別所視軍國大事。其服輕重，悉從漢制，以日易月。園陵制度，務從儉約。」是日，崩於太安宮之垂拱前殿，年七十。群臣上諡曰大武皇帝，廟號高祖。十月庚寅，葬於獻陵。高宗上元元年八月，改上尊號曰神堯皇帝。天寶十三載二月，上尊號神堯大聖大光孝皇帝。</p>
<p class="em2" id="p97"><a class="gg-link" href="#p97" onclick="return changeColor(this);"></a>史臣曰：有隋季年，皇圖板蕩，荒主燀燎原之焰，群盜發逐鹿之機，殄暴無厭，橫流靡救。高祖審獨夫之運去，知新主之勃興，密運雄圖，未伸龍躍。而屈己求可汗之援，卑辭答李密之書，決神機而速若疾雷，驅豪傑而從如偃草。洎謳謠允屬，揖讓受終，刑名大剗于煩苛，爵位不踰於薖軸。由是攫金有恥，伏莽知非，人懷漢道之寬平，不責高皇之慢罵。然而優柔失斷，浸潤得行，誅文靜則議法不從，酬裴寂則曲恩太過。姦佞由之貝錦，嬖幸得以掇蜂。獻公遂間於申生，小白寧懷於召忽。一旦兵交愛子，矢集申孫。匈奴尋犯於便橋，京邑咸憂於左衽。不有聖子，王業殆哉！</p>
<p class="em2" id="p98"><a class="gg-link" href="#p98" onclick="return changeColor(this);"></a>贊曰：高皇創圖，勢若摧枯。國運神武，家難聖謨。言生床第，禍切肌膚。鴟鴞之詠，無損於吾。</p>
</div></body></html>