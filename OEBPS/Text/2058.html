<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊唐書-卷三十一·志第十一·音樂四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>志第十一</h1><hr/></div>
<div class="section" id="title-1"><h2><strong>音樂四</strong></h2></div>
<div class="section" id="title-2"><h3>享太廟樂章十三首<span class="jiazhu">貞觀中魏徵褚亮等作</span></h3></div>
<p class="strong" id="p0"><a class="gg-link" href="#p0" onclick="return changeColor(this);"></a>迎神用永和<span class="jiazhu">黃鐘宮三成，大呂角二成，太簇徵二成，應鐘羽二成，總九變同用。</span></p>
<p class="margin2" id="p1"><a class="gg-link" href="#p1" onclick="return changeColor(this);"></a>於穆烈祖，弘此丕基。永言配命，子孫保之。百神既洽，萬國在茲。是用孝享，神其格思。</p>
<p class="strong" id="p2"><a class="gg-link" href="#p2" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p3"><a class="gg-link" href="#p3" onclick="return changeColor(this);"></a>登歌酌鬯用肅和<span class="jiazhu">夾鐘均之黃鐘羽</span></p>
<p class="margin2" id="p4"><a class="gg-link" href="#p4" onclick="return changeColor(this);"></a>大哉至德，允茲明聖。格於上下，聿遵誠敬。喜樂斯登，鳴球以詠。神其降止，式隆景命。</p>
<p class="strong" id="p5"><a class="gg-link" href="#p5" onclick="return changeColor(this);"></a>迎俎用雍和</p>
<p class="margin2" id="p6"><a class="gg-link" href="#p6" onclick="return changeColor(this);"></a>崇茲享祀，誠敬兼至。樂以感靈，禮以昭事。粢盛咸潔，牲牷孔備。永言孝思，庶幾不匱。</p>
<p class="strong" id="p7"><a class="gg-link" href="#p7" onclick="return changeColor(this);"></a>皇祖宣簡公酌獻用長發<span class="jiazhu">無射宮</span></p>
<p class="margin2" id="p8"><a class="gg-link" href="#p8" onclick="return changeColor(this);"></a>濬哲惟唐，長發其祥。帝命斯祐，王業克昌。配天載德，就日重光。本枝百代，申錫無疆。</p>
<p class="strong" id="p9"><a class="gg-link" href="#p9" onclick="return changeColor(this);"></a>皇祖懿王酌獻用長發<span class="jiazhu">同前詞，黃鐘宮。</span></p>
<p class="strong" id="p10"><a class="gg-link" href="#p10" onclick="return changeColor(this);"></a>太祖景皇帝酌獻用大基<span class="jiazhu">太簇宮</span></p>
<p class="margin2" id="p11"><a class="gg-link" href="#p11" onclick="return changeColor(this);"></a>猗歟祖業，皇矣帝先。翦商德厚，封唐慶延。在姬猶稷，方晉踰宣。基我鼎運，於萬斯年。</p>
<p class="strong" id="p12"><a class="gg-link" href="#p12" onclick="return changeColor(this);"></a>世祖元皇帝酌獻用大成<span class="jiazhu">姑洗宮</span></p>
<p class="margin2" id="p13"><a class="gg-link" href="#p13" onclick="return changeColor(this);"></a>周稱王季，晉美帝文。明明盛德，穆穆齊芬。藏用四履，屈道三分。鏗鏘鐘石，載紀鴻勳。</p>
<p class="strong" id="p14"><a class="gg-link" href="#p14" onclick="return changeColor(this);"></a>高祖大武皇帝酌獻用大明<span class="jiazhu">蕤賓宮</span></p>
<p class="margin2" id="p15"><a class="gg-link" href="#p15" onclick="return changeColor(this);"></a>五紀更運，三正遞昇。勛華既沒，禹湯勃興。神武命代，靈睠是膺。望雲彰德，察緯告徵。上紐天維，下安地軸。徵師涿野，萬國咸服。偃伯靈臺，九官允穆。殊域委賮，懷生介福。大禮既飾，大樂已和。黑章擾囿，赤字浮河。功宣載籍，德被詠歌。克昌厥後，百祿是荷。</p>
<p class="strong" id="p16"><a class="gg-link" href="#p16" onclick="return changeColor(this);"></a>皇帝飲福用壽和</p>
<p class="margin2" id="p17"><a class="gg-link" href="#p17" onclick="return changeColor(this);"></a>八音斯奏，三獻畢陳。寶祚惟永，暉光日新。</p>
<p class="strong" id="p18"><a class="gg-link" href="#p18" onclick="return changeColor(this);"></a>送文舞出迎武舞入用舒和</p>
<p class="margin2" id="p19"><a class="gg-link" href="#p19" onclick="return changeColor(this);"></a>聖敬通神光七廟，靈心薦祚和萬方。嚴禋克配鴻基遠，明德惟馨鳳曆昌。</p>
<p class="strong" id="p20"><a class="gg-link" href="#p20" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p21"><a class="gg-link" href="#p21" onclick="return changeColor(this);"></a>徹俎用雍和</p>
<p class="margin2" id="p22"><a class="gg-link" href="#p22" onclick="return changeColor(this);"></a>於穆清廟，聿修嚴祀。四縣載陳，三獻斯止。籩豆徹薦，人祇介祉。神惟格思，錫祚不已。</p>
<p class="strong" id="p23"><a class="gg-link" href="#p23" onclick="return changeColor(this);"></a>送神用永和</p>
<p class="margin2" id="p24"><a class="gg-link" href="#p24" onclick="return changeColor(this);"></a>肅肅清祀，蒸蒸孝思。薦享昭備，虔恭在茲。雍歌徹俎，祝嘏陳辭。用光武志，永固鴻基。</p>
<div class="section" id="title-3"><h3>又享太廟樂章五首<span class="jiazhu">永徽已後續撰，不詳撰者。</span></h3></div>
<p class="strong" id="p25"><a class="gg-link" href="#p25" onclick="return changeColor(this);"></a>太宗文皇帝酌獻用崇德<span class="jiazhu">夷則宮，永徽元年造。</span></p>
<p class="margin2" id="p26"><a class="gg-link" href="#p26" onclick="return changeColor(this);"></a>五運改卜，千齡啟聖。彤雲曉聚，黃星夜映。葉闡珠囊，基開玉鏡。<span class="jiazhu">後為圖開。</span>下臨萬宇，上齊七政。霧開三象，塵清九服。海溓星暉，遠安邇肅。天地交泰，華夷輯睦。翔泳歸仁，中外禔福。績踰黜夏，勳高翦商。武陳七德，刑設三章。祥禽巢閣，仁獸遊梁。卜年惟永，景福無疆。</p>
<p class="strong" id="p27"><a class="gg-link" href="#p27" onclick="return changeColor(this);"></a>高宗天皇大帝酌獻用鈞天<span class="jiazhu">黃鐘宮，光宅元年造。</span></p>
<p class="margin2" id="p28"><a class="gg-link" href="#p28" onclick="return changeColor(this);"></a>承天撫籙，纂聖登皇。遐清萬宇，仰協三光。功成日用，道濟時康。璇圖載永，寶曆斯昌。日月揚暉，煙雲爛色。河岳修貢，神祇效職。舜風攸偃，堯曦先就。睿感通寰，孝思浹宙。奉揚先德，虔遵曩狩。展義天扃，飛英雲岫。化逸王表，神凝帝先。乘雲厭俗，馭日登玄。</p>
<p class="strong" id="p29"><a class="gg-link" href="#p29" onclick="return changeColor(this);"></a>中宗孝和皇帝酌獻用太和<span class="jiazhu">太簇宮，景雲元年造。</span></p>
<p class="margin2" id="p30"><a class="gg-link" href="#p30" onclick="return changeColor(this);"></a>廣樂既備，嘉薦既新。述先惟德，孝饗惟親。七獻具舉，五齊畢陳。錫茲祚福，於萬斯春。</p>
<p class="strong" id="p31"><a class="gg-link" href="#p31" onclick="return changeColor(this);"></a>睿宗大聖真皇帝酌獻用景雲<span class="jiazhu">黃鐘宮，開元四年造。</span></p>
<p class="margin2" id="p32"><a class="gg-link" href="#p32" onclick="return changeColor(this);"></a>惟睿作聖，惟聖登皇。精感耀魄，時膺會昌。舜慚大孝，堯推讓王。能事斯極，振古誰方。文明履運，車書同軌。巍巍赫赫，盡善盡美。衢室凝旒，大庭端扆。釋負之寄，事光復子。脫屣高天，登遐上玄。龍湖超忽，象野芊綿。遊衣複道，薦果初年。新廟奕奕，明德配天。</p>
<p class="strong" id="p33"><a class="gg-link" href="#p33" onclick="return changeColor(this);"></a>皇祖宣皇帝酌獻用光大<span class="jiazhu">無射宮，舊樂章宣、光二宮同用長發，其詞亦同。開元十年，始定宣皇帝用光大，詞更別造。</span></p>
<p class="margin2" id="p34"><a class="gg-link" href="#p34" onclick="return changeColor(this);"></a>大業龍祉，徽音駿尊。潛居皇德，赫嗣天昆。展儀宗祖，重誠孝孫。春秋無極，享奏存存。</p>
<div class="section" id="title-4"><h3>又享太廟樂章三首<span class="jiazhu">太樂舊有此詞，不詳所起。</span></h3></div>
<p class="strong" id="p35"><a class="gg-link" href="#p35" onclick="return changeColor(this);"></a>迎神<span class="jiazhu">黃鐘宮、太呂角、太簇徵、應鐘羽，並同此詞。</span></p>
<p class="margin2" id="p36"><a class="gg-link" href="#p36" onclick="return changeColor(this);"></a>七廟觀德，百靈攸仰。俗荷財成，物資含養。道光執契，化籠提象。肅肅雍雍，神其來享。</p>
<p class="strong" id="p37"><a class="gg-link" href="#p37" onclick="return changeColor(this);"></a>金奏<span class="jiazhu">無射宮，次迎神。</span></p>
<p class="margin2" id="p38"><a class="gg-link" href="#p38" onclick="return changeColor(this);"></a>肅肅清廟，巍巍盛唐。配天立極，累聖重光。樂和管磬，禮備蒸嘗。永惟來格，降福無疆。</p>
<p class="strong" id="p39"><a class="gg-link" href="#p39" onclick="return changeColor(this);"></a>送神</p>
<p class="margin2" id="p40"><a class="gg-link" href="#p40" onclick="return changeColor(this);"></a>五聲備奏，三獻終祠。車移鳳輦，旆轉紅旗。禮周籩豆，誠效虔祇。皇靈徙蹕，簪紳拜辭。</p>
<div class="section" id="title-5"><h3>則天皇后享清廟樂章十首</h3></div>
<p class="strong" id="p41"><a class="gg-link" href="#p41" onclick="return changeColor(this);"></a>第一<span class="jiaozhusup">此下疑有脫文。校勘記卷一四云：「按自第三登歌至第十送神，皆先言篇數，後言儀節，惟第一第二但言篇數，未言儀節，殊為不類。以上下文之例推之，第一下當有迎神二字，第二下當有皇帝行三字，至於第四下之迎神，則迎俎之訛耳。迎俎在登歌之後，若作迎神，則不應在登歌後矣。」</span></p>
<p class="margin2" id="p42"><a class="gg-link" href="#p42" onclick="return changeColor(this);"></a>建清廟，贊玄功。擇吉日，展禋宗。樂已變，禮方崇。望神駕，降仙宮。</p>
<p class="strong" id="p43"><a class="gg-link" href="#p43" onclick="return changeColor(this);"></a>第二</p>
<p class="margin2" id="p44"><a class="gg-link" href="#p44" onclick="return changeColor(this);"></a>隆周創業，寶命惟新。敬宗茂典，爰表虔禋。聲明已備，文物斯陳。肅容如在，懇志方申。</p>
<p class="strong" id="p45"><a class="gg-link" href="#p45" onclick="return changeColor(this);"></a>第三登歌</p>
<p class="margin2" id="p46"><a class="gg-link" href="#p46" onclick="return changeColor(this);"></a>肅敷大禮，上謁尊靈。敬陳筐幣，載表丹誠。</p>
<p class="strong" id="p47"><a class="gg-link" href="#p47" onclick="return changeColor(this);"></a>第四迎神</p>
<p class="margin2" id="p48"><a class="gg-link" href="#p48" onclick="return changeColor(this);"></a>敬奠蘋藻，式罄虔襟。潔誠斯展，佇降靈歆。</p>
<p class="strong" id="p49"><a class="gg-link" href="#p49" onclick="return changeColor(this);"></a>第五飲福</p>
<p class="margin2" id="p50"><a class="gg-link" href="#p50" onclick="return changeColor(this);"></a>爰陳玉醴，式奠瓊漿。靈心有穆，介福無疆。</p>
<p class="strong" id="p51"><a class="gg-link" href="#p51" onclick="return changeColor(this);"></a>第六送文舞</p>
<p class="margin2" id="p52"><a class="gg-link" href="#p52" onclick="return changeColor(this);"></a>帝圖草創，王業初開。功高佐命，業贊雲雷。</p>
<p class="strong" id="p53"><a class="gg-link" href="#p53" onclick="return changeColor(this);"></a>第七迎武舞</p>
<p class="margin2" id="p54"><a class="gg-link" href="#p54" onclick="return changeColor(this);"></a>赫赫玄功被穹壤，皇皇至德洽生靈。開基撥亂祅氛廓，佐命宣威海內清。</p>
<p class="strong" id="p55"><a class="gg-link" href="#p55" onclick="return changeColor(this);"></a>第八武舞作</p>
<p class="margin2" id="p56"><a class="gg-link" href="#p56" onclick="return changeColor(this);"></a>荷恩承顧託，執契恭臨撫。廟略靜邊荒，天兵耀神武。</p>
<p class="strong" id="p57"><a class="gg-link" href="#p57" onclick="return changeColor(this);"></a>第九徹俎</p>
<p class="margin2" id="p58"><a class="gg-link" href="#p58" onclick="return changeColor(this);"></a>登歌已闋，獻禮方周。欽承景福，肅奉鴻休。</p>
<p class="strong" id="p59"><a class="gg-link" href="#p59" onclick="return changeColor(this);"></a>第十送神</p>
<p class="margin2" id="p60"><a class="gg-link" href="#p60" onclick="return changeColor(this);"></a>大禮言畢，仙衛將歸。莫申丹懇，空瞻紫微。</p>
<div class="section" id="title-6"><h3>中宗孝和皇帝神龍元年享太廟樂章二十首<span class="jiazhu">不詳所撰</span></h3></div>
<p class="strong" id="p61"><a class="gg-link" href="#p61" onclick="return changeColor(this);"></a>迎神用嚴和<span class="jiazhu">黃鐘宮三成，大呂角三成，太簇徵三成，應鐘羽二成，同用此詞。</span></p>
<p class="margin2" id="p62"><a class="gg-link" href="#p62" onclick="return changeColor(this);"></a>肅肅清廟，赫赫玄猷。功高萬古，化奄十洲。中興丕業，上荷天休。祗奉先構，禮被懷柔。</p>
<p class="strong" id="p63"><a class="gg-link" href="#p63" onclick="return changeColor(this);"></a>皇帝行用昇和<span class="jiazhu">黃鐘宮</span></p>
<p class="margin2" id="p64"><a class="gg-link" href="#p64" onclick="return changeColor(this);"></a>顧惟菲薄，纂曆應期。中外同軌，夷狄來思。樂用崇德，禮以陳詞。夕惕若厲，欽奉宏基。</p>
<p class="strong" id="p65"><a class="gg-link" href="#p65" onclick="return changeColor(this);"></a>登歌祼鬯用虔和<span class="jiazhu">大呂均之無射羽</span></p>
<p class="margin2" id="p66"><a class="gg-link" href="#p66" onclick="return changeColor(this);"></a>禮標薦鬯，肅事祠庭。敬申如在，敢託非馨。</p>
<p class="strong" id="p67"><a class="gg-link" href="#p67" onclick="return changeColor(this);"></a>送文舞出迎武舞入用同和<span class="jiaozhusup">樂府詩集卷一０引本志，此章前尚有歆和、長發、大基、大成、大明、崇德、鈞天、承光、延和各一章。校勘記卷一四云：「按此（歆和等）九章及嚴和以下之十二章，合計二十一章。今本總數內脫去一字，又脫去此九章，而誤列於開元十一年圓丘樂章之內，遂覺前後不合。當據樂府補正。」</span><span class="jiazhu">太簇羽</span></p>
<p class="margin2" id="p68"><a class="gg-link" href="#p68" onclick="return changeColor(this);"></a>惟聖配天敷盛禮，惟天為大闡洪名。恭禋展敬光先德，蘋藻申虔表志誠。</p>
<p class="strong" id="p69"><a class="gg-link" href="#p69" onclick="return changeColor(this);"></a>武舞用寧和<span class="jiazhu">林鐘徵</span></p>
<p class="margin2" id="p70"><a class="gg-link" href="#p70" onclick="return changeColor(this);"></a>炎馭失天綱，土德承天命。英猷被寰宇，懿躅隆邦政。七德已綏邊，九夷咸底定。景化覃遐邇，深仁洽翔泳。</p>
<p class="strong" id="p71"><a class="gg-link" href="#p71" onclick="return changeColor(this);"></a>徹俎用恭和<span class="jiazhu">大呂均之無射羽</span></p>
<p class="margin2" id="p72"><a class="gg-link" href="#p72" onclick="return changeColor(this);"></a>禮周三獻，樂闋九成。肅承靈福，悚惕兼盈。</p>
<p class="strong" id="p73"><a class="gg-link" href="#p73" onclick="return changeColor(this);"></a>送神用通和<span class="jiazhu">黃鐘宮</span></p>
<p class="margin2" id="p74"><a class="gg-link" href="#p74" onclick="return changeColor(this);"></a>祠容既畢，仙座爰興。停停鳳舉，靄靄雲昇。長隆寶運，永錫休徵。福覃貽厥，恩被黎蒸。</p>
<p class="strong" id="p75"><a class="gg-link" href="#p75" onclick="return changeColor(this);"></a>皇后助享皇后行用正和<span class="jiazhu">黃鐘宮，詞同貞觀中宮朝會正和。</span></p>
<p class="strong" id="p76"><a class="gg-link" href="#p76" onclick="return changeColor(this);"></a>登歌奠鬯用昭和<span class="jiazhu">大呂均之無射羽</span></p>
<p class="margin2" id="p77"><a class="gg-link" href="#p77" onclick="return changeColor(this);"></a>道洽二儀交泰，時休四宇和平。環珮肅於庭實，鐘石揚乎頌聲。</p>
<p class="strong" id="p78"><a class="gg-link" href="#p78" onclick="return changeColor(this);"></a>皇后酌獻飲福用誠敬<span class="jiazhu">黃鐘宮</span></p>
<p class="margin2" id="p79"><a class="gg-link" href="#p79" onclick="return changeColor(this);"></a>顧惟菲質，忝位椒宮。虔奉蘋藻，肅事神宗。敢申誠潔，庶罄深衷。睟容有裕，靈享無窮。</p>
<p class="strong" id="p80"><a class="gg-link" href="#p80" onclick="return changeColor(this);"></a>徹俎用肅和<span class="jiazhu">大呂均之無射羽</span></p>
<p class="margin2" id="p81"><a class="gg-link" href="#p81" onclick="return changeColor(this);"></a>月禮已周，雲和將變。爰獻其醑，載遷其奠。明德逾隆，非馨是薦。澤霑動植，仁覃宇縣。</p>
<p class="strong" id="p82"><a class="gg-link" href="#p82" onclick="return changeColor(this);"></a>送神用昭感<span class="jiazhu">黃鐘羽</span></p>
<p class="margin2" id="p83"><a class="gg-link" href="#p83" onclick="return changeColor(this);"></a>鏗鏘韶濩，肅穆神容。洪規赫赫，祠典雍雍。已周三獻，將乘六龍。虔誠有託，懇志無從。</p>
<div class="section" id="title-7"><h3>玄宗開元七年享太廟樂章十六首<span class="jiaozhusup">校勘記卷一四云：「據玄宗紀及張說傳，開元七年為并州長史，十七年始為左丞相。則七字上當補十字，方與注文相合。」</span><span class="jiazhu">特進、行尚書左丞相燕國公張說作。</span></h3></div>
<p class="strong" id="p84"><a class="gg-link" href="#p84" onclick="return changeColor(this);"></a>迎神用永和三章</p>
<p class="margin2" id="p85"><a class="gg-link" href="#p85" onclick="return changeColor(this);"></a>肅九室，諧八音。歌皇慕，動神心。禮宿設，樂妙尋。聲明備，祼奠臨。</p>
<p class="margin2" id="p86"><a class="gg-link" href="#p86" onclick="return changeColor(this);"></a>律迓氣，音入玄。依玉几，御黼筵。聆愾息，僾周旋。九韶遍，百福傳。</p>
<p class="margin2" id="p87"><a class="gg-link" href="#p87" onclick="return changeColor(this);"></a>信工祝，永頌聲。來祖考，聽和平。相百辟，貢九瀛。神休委，帝孝成。</p>
<p class="strong" id="p88"><a class="gg-link" href="#p88" onclick="return changeColor(this);"></a>皇帝行用太和一章</p>
<p class="margin2" id="p89"><a class="gg-link" href="#p89" onclick="return changeColor(this);"></a>時文聖后，清廟肅邕。致誠勤薦，在貌思恭。玉節肆夏，金鏘五鐘。繩繩雲步，穆穆天容。</p>
<p class="strong" id="p90"><a class="gg-link" href="#p90" onclick="return changeColor(this);"></a>登歌酌瓚用肅和一章</p>
<p class="margin2" id="p91"><a class="gg-link" href="#p91" onclick="return changeColor(this);"></a>天子孝享，工歌溥將。躬祼鬱鬯，乃焚膋薌。臭以達旨，聲以求陽。奉時烝嘗，永代不忘。</p>
<p class="strong" id="p92"><a class="gg-link" href="#p92" onclick="return changeColor(this);"></a>迎俎用雍和二章</p>
<p class="margin2" id="p93"><a class="gg-link" href="#p93" onclick="return changeColor(this);"></a>在滌嘉豢，麗碑敬牲。角握之牡，色純之騂。火傳陽燧，水溉陰精。太公胖俎，傅說和羹。俎豆有馥，齋盛絜豐。亦有和羹，既戒既平。鼓鐘管磬，肅唱和鳴。皇皇后祖，賚我思成。</p>
<p class="strong" id="p94"><a class="gg-link" href="#p94" onclick="return changeColor(this);"></a>皇帝酌醴齊用文舞一章</p>
<p class="margin2" id="p95"><a class="gg-link" href="#p95" onclick="return changeColor(this);"></a>聖骏九德，真言五千。慶集昌冑，符開帝先。高文杖鉞，克配彼天。三宗握鏡，六合煥然。帝其承祀，率禮罔愆。圖書霧出，日月清懸。舞形德類，詠諗功傳。黃龍蜿蟺，綵雲蹁躚。五行氣順，八佾風宣。介此百祿，於皇萬年。</p>
<p class="strong" id="p96"><a class="gg-link" href="#p96" onclick="return changeColor(this);"></a>獻祖宣皇帝室奠獻用光大之舞一章</p>
<p class="margin2" id="p97"><a class="gg-link" href="#p97" onclick="return changeColor(this);"></a>肅肅藝祖，滔滔濬源。有雄玉劍，作鎮金門。玄王貽緒，后稷謀孫。肇禋九廟，四海來尊。</p>
<p class="strong" id="p98"><a class="gg-link" href="#p98" onclick="return changeColor(this);"></a>懿祖光皇帝室奠獻用長發之舞一章</p>
<p class="margin2" id="p99"><a class="gg-link" href="#p99" onclick="return changeColor(this);"></a>具禮崇德，備樂承風。魏推幢主，周贈司空。不行而至，無成有終。神興王業，天歸帝功。</p>
<p class="strong" id="p100"><a class="gg-link" href="#p100" onclick="return changeColor(this);"></a>太祖景皇帝室奠獻用大政之舞一章</p>
<p class="margin2" id="p101"><a class="gg-link" href="#p101" onclick="return changeColor(this);"></a>於赫元命，權輿帝文。天齊八柱，地半三分。宗廟觀德，笙鏞樂勳。封唐之兆，成天下君。</p>
<p class="strong" id="p102"><a class="gg-link" href="#p102" onclick="return changeColor(this);"></a>代祖元皇帝室奠獻用大成之舞一章</p>
<p class="margin2" id="p103"><a class="gg-link" href="#p103" onclick="return changeColor(this);"></a>帝舞季歷，襲聖生昌。后歌有蟜<span class="jiaozhusup">唐文粹卷一０「有蟜」作「有媧」。御覽卷七八引帝王世紀：「神農母任姒，有喬氏之女，名登。」似「蟜」字不誤。</span>，胎炎孕黃。天地合德，日月齊光。肅邕孝享，祚我萬方。</p>
<p class="strong" id="p104"><a class="gg-link" href="#p104" onclick="return changeColor(this);"></a>高祖神堯皇帝室奠獻用大明之舞一章</p>
<p class="margin2" id="p105"><a class="gg-link" href="#p105" onclick="return changeColor(this);"></a>赤精亂德，四海困窮。黃旗舉義，三靈會同。旱望春雨，雲披大風。溥天來祭，高祖之功。</p>
<p class="strong" id="p106"><a class="gg-link" href="#p106" onclick="return changeColor(this);"></a>太宗文武聖皇帝室奠獻用崇德之舞一章</p>
<p class="margin2" id="p107"><a class="gg-link" href="#p107" onclick="return changeColor(this);"></a>皇合一德，朝宗百神。削平天下，大拯生人。上帝配食，單于入臣。戎歌陳舞，曄曄震震。</p>
<p class="strong" id="p108"><a class="gg-link" href="#p108" onclick="return changeColor(this);"></a>高宗天皇大帝室奠獻用鈞天之舞一章</p>
<p class="margin2" id="p109"><a class="gg-link" href="#p109" onclick="return changeColor(this);"></a>高皇邁道，端拱無為。化懷獯鬻，兵戢句驪。禮尊封禪，樂盛來儀。合位媧后，同稱伏羲。</p>
<p class="strong" id="p110"><a class="gg-link" href="#p110" onclick="return changeColor(this);"></a>中宗孝和皇帝室奠獻用太和之舞一章</p>
<p class="margin2" id="p111"><a class="gg-link" href="#p111" onclick="return changeColor(this);"></a>退居江水，鬱起丹陵。禮物還舊，朝章中興。龍圖友及，駿命恭膺。鳴球秉瓚，大糦是承。</p>
<p class="strong" id="p112"><a class="gg-link" href="#p112" onclick="return changeColor(this);"></a>睿宗大聖真皇帝室奠獻用景雲之舞一章</p>
<p class="margin2" id="p113"><a class="gg-link" href="#p113" onclick="return changeColor(this);"></a>景雲霏爛，告我帝符。噫帝沖德，與天為徒。笙鏞遙遠，俎豆虛無。春秋孝獻，迴復此都。</p>
<div class="section" id="title-8"><h3>又享太廟樂章十四首</h3></div>
<p class="strong" id="p114"><a class="gg-link" href="#p114" onclick="return changeColor(this);"></a>玄宗至道大聖大明孝皇帝室奠獻用廣運之舞一章<span class="jiazhu">司徒兼中書令、汾陽郡王郭子儀撰。</span></p>
<p class="margin2" id="p115"><a class="gg-link" href="#p115" onclick="return changeColor(this);"></a>於赫皇祖，昭明有融。惟文之德，惟武之功。河海靜謐，車書混同。虔恭孝饗，穆穆玄風。</p>
<p class="strong" id="p116"><a class="gg-link" href="#p116" onclick="return changeColor(this);"></a>肅宗文明武德大聖大宣孝皇帝室奠獻用惟新之舞一章<span class="jiazhu">吏部尚書、平章事、彭城郡公劉晏撰。</span></p>
<p class="margin2" id="p117"><a class="gg-link" href="#p117" onclick="return changeColor(this);"></a>漢祚惟永，神功中興。風驅氛祲，天覆黎蒸。三光再朗，庶績其凝。重熙累葉，景命是膺。</p>
<p class="strong" id="p118"><a class="gg-link" href="#p118" onclick="return changeColor(this);"></a>皇帝飲福受脤用福和一章<span class="jiaozhusup">此章及下舒和、凱安、登歌、永和共八章，樂府詩集卷一０引本志，歸入上載張說所作享太廟樂章內，次序在景雲舞之後。唐文粹一０亦列入張說所作開元樂章，次序同樂府詩集。校勘記卷一四謂當從文粹、樂府，今本舊唐書樂志錯簡。</span></p>
<p class="margin2" id="p119"><a class="gg-link" href="#p119" onclick="return changeColor(this);"></a>備禮用樂，崇親致尊。誠通慈降，敬徹愛存。獻懷稱壽，啐感承恩。皇帝孝德，子孫千億。大包天域，長亙不極。</p>
<p class="strong" id="p120"><a class="gg-link" href="#p120" onclick="return changeColor(this);"></a>送文舞出迎武舞入用舒和一章</p>
<p class="margin2" id="p121"><a class="gg-link" href="#p121" onclick="return changeColor(this);"></a>六鐘翕協六變成，八佾倘佯八風生。樂九韶兮人神感，美七德兮天地清。</p>
<p class="strong" id="p122"><a class="gg-link" href="#p122" onclick="return changeColor(this);"></a>亞獻終獻行事武舞用凱安四章</p>
<p class="margin2" id="p123"><a class="gg-link" href="#p123" onclick="return changeColor(this);"></a>瑟彼瑤爵，亞維上公。室如屏氣，門不容躬。禮殷其本，樂執其中。聖皇永慕，天地幽通。</p>
<p class="margin2" id="p124"><a class="gg-link" href="#p124" onclick="return changeColor(this);"></a>禮匝三獻，樂遍九成。降循軒陛，仰欷皇情。福與仁合，德因孝明。百年神畏，四海風行。</p>
<p class="margin2" id="p125"><a class="gg-link" href="#p125" onclick="return changeColor(this);"></a>總總干戚，填填鼓鐘。奮揚增氣，坐作為容。離若鷙鳥，合如戰龍。萬方觀德，肅肅邕邕。</p>
<p class="margin2" id="p126"><a class="gg-link" href="#p126" onclick="return changeColor(this);"></a>烈祖順三靈，文宗威四海。黃鉞誅群盜，朱旗掃多罪。戢兵天下安，約法人心改。大哉干</p>
<p class="margin2" id="p127"><a class="gg-link" href="#p127" onclick="return changeColor(this);"></a>羽意，長見風雲在。</p>
<p class="strong" id="p128"><a class="gg-link" href="#p128" onclick="return changeColor(this);"></a>徹豆登歌一章</p>
<p class="margin2" id="p129"><a class="gg-link" href="#p129" onclick="return changeColor(this);"></a>止笙磬，徹豆籩。廓無響，窅入玄。主在室，神在天。情餘慕，禮罔愆。喜黍稷，屢豐年。</p>
<p class="strong" id="p130"><a class="gg-link" href="#p130" onclick="return changeColor(this);"></a>送神用永和一章</p>
<p class="margin2" id="p131"><a class="gg-link" href="#p131" onclick="return changeColor(this);"></a>眇嘉樂，授靈爽。感若來，思如往。休氣散，迴風上。返寂寞，還惚恍。懷靈駕，結空想。</p>
<p class="strong" id="p132"><a class="gg-link" href="#p132" onclick="return changeColor(this);"></a>代宗睿文孝武皇帝室奠獻用保大之舞一章<span class="jiazhu">尚父郭子儀撰</span></p>
<p class="margin2" id="p133"><a class="gg-link" href="#p133" onclick="return changeColor(this);"></a>於穆文考，聖神昭彰。簫勺群慝，含光遠方。萬物茂遂，九夷賓王。愔愔雲韶，德音不忘。</p>
<p class="strong" id="p134"><a class="gg-link" href="#p134" onclick="return changeColor(this);"></a>德宗神武孝文皇帝室奠獻用文明之舞一章<span class="jiazhu">尚書左丞平章事鄭餘慶撰</span></p>
<p class="margin2" id="p135"><a class="gg-link" href="#p135" onclick="return changeColor(this);"></a>開邸除暴，時邁勛尊。三元告命，四極駿奔。金枝翠葉，煇燭瑤琨。象德億載，貽慶湯孫。</p>
<p class="strong" id="p136"><a class="gg-link" href="#p136" onclick="return changeColor(this);"></a>順宗至德大聖大安孝皇帝室奠獻用大順之舞一章<span class="jiazhu">中書侍郎、平章事鄭絪撰。</span></p>
<p class="margin2" id="p137"><a class="gg-link" href="#p137" onclick="return changeColor(this);"></a>於穆時文，受天明命。允恭玄默，化成理定。出震嗣德，應乾傳聖。猗歟緝熙，千億流慶。</p>
<p class="strong" id="p138"><a class="gg-link" href="#p138" onclick="return changeColor(this);"></a>憲宗聖神章武孝皇帝室奠獻用象德之舞一章<span class="jiazhu">中書侍郎、平章事段文昌撰。</span></p>
<p class="margin2" id="p139"><a class="gg-link" href="#p139" onclick="return changeColor(this);"></a>肅肅清廟，登顯至德。澤周八荒，兵定四極。生物咸遂，群盜滅息。明聖欽承，子孫千億<span class="jiaozhusup">此章下，樂府詩集卷一一尚有穆宗和寧舞、武宗大定舞、宣宗舞、懿宗舞、昭宗咸寧舞各一章。校勘記卷一四謂今本舊唐書樂志脫文。又云：「據會要（卷三三）及通考（卷一四二），敬宗、文宗之舞號及撰人均尚可考，僖宗之舞號及撰人雖無可考，亦存其諡於懿宗、昭宗之間。……蓋修舊書時樂章全備，及修會要時已逸去三章之詞。」</span>。</p>
<div class="section" id="title-9"><h3>儀坤廟樂章十二首</h3></div>
<p class="strong" id="p140"><a class="gg-link" href="#p140" onclick="return changeColor(this);"></a>迎神用永和<span class="jiazhu">林鐘宮，散騎常侍、昭文館學士徐彥伯作。</span></p>
<p class="margin2" id="p141"><a class="gg-link" href="#p141" onclick="return changeColor(this);"></a>猗若清廟，肅肅熒熒。國薦嚴祀，坤輿淑靈。有几在室，有樂在庭。臨茲孝享，百祿惟寧。</p>
<p class="strong" id="p142"><a class="gg-link" href="#p142" onclick="return changeColor(this);"></a>金奏<span class="jiazhu">夷則宮，不詳作者。一本無此章。</span></p>
<p class="margin2" id="p143"><a class="gg-link" href="#p143" onclick="return changeColor(this);"></a>陰靈效祉，軒曜降精。祥符淑氣，慶集柔明。瑤俎既列，雕桐發聲。徽猷永遠，比德皇英。</p>
<p class="strong" id="p144"><a class="gg-link" href="#p144" onclick="return changeColor(this);"></a>皇帝行用太和<span class="jiazhu">黃鐘宮，左諭德、昭文館學士邱說撰。</span></p>
<p class="margin2" id="p145"><a class="gg-link" href="#p145" onclick="return changeColor(this);"></a>孝哉我后，沖乎迺聖。道映重華，德輝文命。慕深視篋，情殷撫鏡。萬國移風，兆人承慶。</p>
<p class="strong" id="p146"><a class="gg-link" href="#p146" onclick="return changeColor(this);"></a>酌獻登歌用肅和<span class="jiazhu">中呂均之太簇羽，一云蕤賓均之夾鐘羽，太子洗馬、昭文館學士張齊賢撰。</span></p>
<p class="margin2" id="p147"><a class="gg-link" href="#p147" onclick="return changeColor(this);"></a>祼圭既濯，鬱鬯既陳。畫㨆雲舉，黃流玉醇。儀充獻酌，禮盛眾禋。地察惟孝，愉焉饗親。</p>
<p class="strong" id="p148"><a class="gg-link" href="#p148" onclick="return changeColor(this);"></a>迎俎用雍和<span class="jiazhu">姑洗羽，太中大夫、昭文館學士鄭善玉作。</span></p>
<p class="margin2" id="p149"><a class="gg-link" href="#p149" onclick="return changeColor(this);"></a>酌鬱既灌，取蕭方爇。籩豆靜嘉，簠簋芬飶。魚腊薦美，牲牷表潔。是戢是將，載迎載列。</p>
<p class="strong" id="p150"><a class="gg-link" href="#p150" onclick="return changeColor(this);"></a>肅明皇后室酌獻用昭升<span class="jiazhu">林鐘宮，禮部尚書、昭文館學士薛稷作。</span></p>
<p class="margin2" id="p151"><a class="gg-link" href="#p151" onclick="return changeColor(this);"></a>陽靈配德，陰魄昭升。堯壇鳳下，漢室龍興。俔天作對，前旒是凝。化行南國，道盛西陵。</p>
<p class="margin2" id="p152"><a class="gg-link" href="#p152" onclick="return changeColor(this);"></a>造舟集灌，無德而稱。我粢既潔，我醴既澄。陰陰靈廟，光靈若憑。德馨惟饗，孝思蒸蒸。</p>
<p class="strong" id="p153"><a class="gg-link" href="#p153" onclick="return changeColor(this);"></a>昭成皇后室酌獻用坤貞<span class="jiazhu">不詳作者</span></p>
<p class="margin2" id="p154"><a class="gg-link" href="#p154" onclick="return changeColor(this);"></a>乾道既亨，坤元以貞。肅雍攸在，輔佐斯成。外睦九族，內光一庭。克生叡哲，祚我休明。</p>
<p class="margin2" id="p155"><a class="gg-link" href="#p155" onclick="return changeColor(this);"></a>欽若徽範，悠哉淑靈。建茲清宮，于彼上京。縮茅以獻，潔秬惟馨。實受其福，期乎億齡。</p>
<p class="strong" id="p156"><a class="gg-link" href="#p156" onclick="return changeColor(this);"></a>飲福用壽和<span class="jiazhu">黃鐘宮，太子詹事、崇文館學士徐堅作。</span></p>
<p class="margin2" id="p157"><a class="gg-link" href="#p157" onclick="return changeColor(this);"></a>於穆清廟，肅雍嚴祀。合福受釐，介以繁祉。</p>
<p class="strong" id="p158"><a class="gg-link" href="#p158" onclick="return changeColor(this);"></a>送文舞出迎武舞入用舒和<span class="jiazhu">南呂商，銀青光祿大夫、崇文館學士胡雄作。</span></p>
<p class="margin2" id="p159"><a class="gg-link" href="#p159" onclick="return changeColor(this);"></a>送文迎武遞參差，一始一終光聖儀。四海生人歌有慶，千齡孝享肅無虧。</p>
<p class="strong" id="p160"><a class="gg-link" href="#p160" onclick="return changeColor(this);"></a>武舞用安和<span class="jiazhu">太簇徵，祕書少監、崇文館學士劉子玄作。</span></p>
<p class="margin2" id="p161"><a class="gg-link" href="#p161" onclick="return changeColor(this);"></a>妙算申帷幄，神謀出廟庭。兩階文物備，七德武功成。校獵長楊苑，屯軍細柳營。將軍獻凱入，歌舞溢重城。</p>
<p class="strong" id="p162"><a class="gg-link" href="#p162" onclick="return changeColor(this);"></a>徹俎用雍和<span class="jiazhu">蕤賓均之夾鐘羽，銀青光祿大夫、崇文館學士員半千作。</span></p>
<p class="margin2" id="p163"><a class="gg-link" href="#p163" onclick="return changeColor(this);"></a>孝享云畢，維徹有章。雲感玄羽，風悽素商。瞻望神座，祗戀匪遑。禮終樂闋，肅雍鏘鏘。</p>
<p class="strong" id="p164"><a class="gg-link" href="#p164" onclick="return changeColor(this);"></a>送神用永和<span class="jiazhu">林鐘宮，金紫光祿大夫、崇文館學士祝欽明作。</span></p>
<p class="margin2" id="p165"><a class="gg-link" href="#p165" onclick="return changeColor(this);"></a>閟宮實實，清廟微微。降格無象，馨香有依。式昭纂慶，方融嗣徽。明禋是享，神保聿歸。</p>
<div class="section" id="title-10"><h3>又儀坤廟樂章二首<span class="jiazhu">太樂又有一本，與前本略同，二章不同如左，不詳撰者。</span></h3></div>
<p class="strong" id="p166"><a class="gg-link" href="#p166" onclick="return changeColor(this);"></a>迎神<span class="jiazhu">一本有此章而無徐彥伯之詞</span></p>
<p class="margin2" id="p167"><a class="gg-link" href="#p167" onclick="return changeColor(this);"></a>月靈降德，坤元授光。娥英比秀，任姒均芳。瑤臺薦祉，金屋延祥。迎神有樂，歆此嘉薌。</p>
<p class="strong" id="p168"><a class="gg-link" href="#p168" onclick="return changeColor(this);"></a>送神<span class="jiazhu">一本有此章而無祝欽明之詞</span></p>
<p class="margin2" id="p169"><a class="gg-link" href="#p169" onclick="return changeColor(this);"></a>玉帛儀大，金絲奏廣。靈應有孚，冥徵不爽。降彼休福，歆茲禋享。送樂有章，神麾其上。</p>
<div class="section" id="title-11"><h3>昭德皇后室酌獻用坤元樂章九首<span class="jiaozhusup">樂府詩集卷一一題作唐昭德皇后廟樂章，「酌獻用坤元」與下第四章題名重，疑為衍文。合鈔卷四０樂志刪去此五字，「室」亦作「廟」。</span><span class="jiazhu">內出</span></h3></div>
<p class="strong" id="p170"><a class="gg-link" href="#p170" onclick="return changeColor(this);"></a>迎神用永和</p>
<p class="margin2" id="p171"><a class="gg-link" href="#p171" onclick="return changeColor(this);"></a>穆清廟，薦嚴禋。昭禮備，和樂新。望靈光，集元辰。祚無極，享萬春。</p>
<p class="strong" id="p172"><a class="gg-link" href="#p172" onclick="return changeColor(this);"></a>登歌酌鬯用肅和</p>
<p class="margin2" id="p173"><a class="gg-link" href="#p173" onclick="return changeColor(this);"></a>誠心達，娛樂分。升蕭膋，鬱氛氳。茅既縮，鬯既薰。后來思，福如雲。</p>
<p class="strong" id="p174"><a class="gg-link" href="#p174" onclick="return changeColor(this);"></a>迎俎用雍和</p>
<p class="margin2" id="p175"><a class="gg-link" href="#p175" onclick="return changeColor(this);"></a>我將我享，盡明而誠。載芬黍稷，載滌犧牲。懿矣元良，萬邦以貞。心乎愛敬，若睹容聲。</p>
<p class="strong" id="p176"><a class="gg-link" href="#p176" onclick="return changeColor(this);"></a>酌獻用坤元</p>
<p class="margin2" id="p177"><a class="gg-link" href="#p177" onclick="return changeColor(this);"></a>於穆先后，儷聖稱崇。母臨萬宇，道被六宮。昌時協慶，理內成功。殷薦明德，傳芳國風。</p>
<p class="strong" id="p178"><a class="gg-link" href="#p178" onclick="return changeColor(this);"></a>送文舞出迎武舞入用舒和<span class="jiaozhusup">據樂府詩集卷一一引本志，此章前尚有「飲福用壽和」一章，加之始合九首之數。</span></p>
<p class="margin2" id="p179"><a class="gg-link" href="#p179" onclick="return changeColor(this);"></a>金枝羽部輟清歌，瑤堂肅穆笙磬羅。諧音遍響合明意，萬類昭融靈應多。</p>
<p class="strong" id="p180"><a class="gg-link" href="#p180" onclick="return changeColor(this);"></a>武舞用凱安</p>
<p class="margin2" id="p181"><a class="gg-link" href="#p181" onclick="return changeColor(this);"></a>辰位列四星，帝功參十亂。進賢勤內輔，扈蹕清多難。承天厚載均，並曜宵光燦。留徽藹前躅，萬古披圖煥。</p>
<p class="strong" id="p182"><a class="gg-link" href="#p182" onclick="return changeColor(this);"></a>徹俎用雍和</p>
<p class="margin2" id="p183"><a class="gg-link" href="#p183" onclick="return changeColor(this);"></a>公尸既起，享禮載終。稱歌進徹，盡敬由衷。澤流惠下，大小咸同。</p>
<p class="strong" id="p184"><a class="gg-link" href="#p184" onclick="return changeColor(this);"></a>送神用永和</p>
<p class="margin2" id="p185"><a class="gg-link" href="#p185" onclick="return changeColor(this);"></a>昭事終，幽享餘。移月御，返仙居。璇庭寂，靈幄虛。顧徘徊，感皇儲。</p>
<div class="section" id="title-12"><h3>孝敬皇帝廟樂章九首</h3></div>
<p class="strong" id="p186"><a class="gg-link" href="#p186" onclick="return changeColor(this);"></a>迎神用永和<span class="jiazhu">詞同貞觀太廟永和</span></p>
<p class="strong" id="p187"><a class="gg-link" href="#p187" onclick="return changeColor(this);"></a>皇帝行用太和<span class="jiazhu">詞同貞觀太廟太和</span></p>
<p class="strong" id="p188"><a class="gg-link" href="#p188" onclick="return changeColor(this);"></a>登歌酌鬯用肅和<span class="jiazhu">詞同貞觀太廟肅和</span></p>
<p class="strong" id="p189"><a class="gg-link" href="#p189" onclick="return changeColor(this);"></a>迎俎用雍和<span class="jiazhu">詞同貞觀太廟雍和</span></p>
<p class="strong" id="p190"><a class="gg-link" href="#p190" onclick="return changeColor(this);"></a>酌獻用承光<span class="jiazhu">詞同中宗享孝敬承光</span></p>
<p class="strong" id="p191"><a class="gg-link" href="#p191" onclick="return changeColor(this);"></a>送文舞出迎武舞入用舒和<span class="jiazhu">詞同太廟</span></p>
<p class="strong" id="p192"><a class="gg-link" href="#p192" onclick="return changeColor(this);"></a>武舞用凱安<span class="jiazhu">詞同太廟</span></p>
<p class="strong" id="p193"><a class="gg-link" href="#p193" onclick="return changeColor(this);"></a>徹俎用雍和<span class="jiazhu">詞同迎俎</span></p>
<p class="strong" id="p194"><a class="gg-link" href="#p194" onclick="return changeColor(this);"></a>送神用永和<span class="jiazhu">詞同太廟</span></p>
<div class="section" id="title-13"><h3>享隱太子廟樂章六首<span class="jiazhu">貞觀中撰</span></h3></div>
<p class="strong" id="p195"><a class="gg-link" href="#p195" onclick="return changeColor(this);"></a>迎神用誠和</p>
<p class="margin2" id="p196"><a class="gg-link" href="#p196" onclick="return changeColor(this);"></a>道閟鶴關，運纏鳩里。門集大命<span class="jiaozhusup">校勘記卷一四謂「門」字誤，依文義當作「用」。</span>，俾歆嘉祀。禮亞六瑚，誠殫二簋。有誠顒若，神斯戾止。</p>
<p class="strong" id="p197"><a class="gg-link" href="#p197" onclick="return changeColor(this);"></a>登歌奠玉帛用肅和</p>
<p class="margin2" id="p198"><a class="gg-link" href="#p198" onclick="return changeColor(this);"></a>歲肇春宗，乾開震長。瑤山既寂，戾園斯享。玉肅其事，物昭其象。絃誦成風，笙歌合響。</p>
<p class="strong" id="p199"><a class="gg-link" href="#p199" onclick="return changeColor(this);"></a>迎俎用雍和</p>
<p class="margin2" id="p200"><a class="gg-link" href="#p200" onclick="return changeColor(this);"></a>明典肅陳，神居邃啟。春伯聯事，秋官相禮。有來雍雍，登歌濟濟。緬惟主鬯，庶歆芳醴。</p>
<p class="strong" id="p201"><a class="gg-link" href="#p201" onclick="return changeColor(this);"></a>送文舞出迎武舞入用舒和</p>
<p class="margin2" id="p202"><a class="gg-link" href="#p202" onclick="return changeColor(this);"></a>三縣已判歌鐘列，六佾將開羽鏚分。尚想燕飛來蔽日，終疑鶴影降凌雲。</p>
<p class="strong" id="p203"><a class="gg-link" href="#p203" onclick="return changeColor(this);"></a>武舞用凱安</p>
<p class="margin2" id="p204"><a class="gg-link" href="#p204" onclick="return changeColor(this);"></a>天步昔將開，商郊初欲踐。撫戎金陣廓，貳極瑤圖闡。雞戟遂崇儀，龍樓期好善。弄兵隳震業，啟聖隆祠典。</p>
<p class="strong" id="p205"><a class="gg-link" href="#p205" onclick="return changeColor(this);"></a>送神用誠和<span class="jiazhu">詞同迎神</span></p>
<div class="section" id="title-14"><h3>又隱太子廟樂章二首<span class="jiazhu">太樂舊有此詞，不詳所出。</span></h3></div>
<p class="strong" id="p206"><a class="gg-link" href="#p206" onclick="return changeColor(this);"></a>迎神</p>
<p class="margin2" id="p207"><a class="gg-link" href="#p207" onclick="return changeColor(this);"></a>蒼震有位，黃離蔽明。江充禍結，戾據災成。銜冤昔痛，贈典今榮。享靈有秩，奉樂以迎。</p>
<p class="strong" id="p208"><a class="gg-link" href="#p208" onclick="return changeColor(this);"></a>送神</p>
<p class="margin2" id="p209"><a class="gg-link" href="#p209" onclick="return changeColor(this);"></a>皇情悼往，祀儀增設。鐘鼓鏗鍠，羽旄昭㗻。掌禮云備，司筵告徹。樂以送神，靈其鑒闋。</p>
<div class="section" id="title-15"><h3>章懷太子廟樂章六首<span class="jiazhu">神龍初作</span></h3></div>
<p class="strong" id="p210"><a class="gg-link" href="#p210" onclick="return changeColor(this);"></a>迎神第一<span class="jiazhu">姑洗宮</span></p>
<p class="margin2" id="p211"><a class="gg-link" href="#p211" onclick="return changeColor(this);"></a>副君昭象，道應黃離。銅樓備德，玉裕成規。仙氣靄靄，靈從師師。前驅戾止，控鶴來儀。</p>
<p class="strong" id="p212"><a class="gg-link" href="#p212" onclick="return changeColor(this);"></a>登歌酌鬯第二<span class="jiazhu">南呂均之蕤賓羽</span></p>
<p class="margin2" id="p213"><a class="gg-link" href="#p213" onclick="return changeColor(this);"></a>忠孝本著，羽翼先成。寢門昭德，馳道為程。幣帛有典，容衛無聲。司存既肅，廟享惟清。</p>
<p class="strong" id="p214"><a class="gg-link" href="#p214" onclick="return changeColor(this);"></a>迎俎及酌獻第三<span class="jiazhu">大呂羽</span></p>
<p class="margin2" id="p215"><a class="gg-link" href="#p215" onclick="return changeColor(this);"></a>通三錫胤，明兩承英。太山比赫，伊水聞笙。宗祧是寄，禮樂其亨。嘉辰薦俎，以發聲明。</p>
<p class="strong" id="p216"><a class="gg-link" href="#p216" onclick="return changeColor(this);"></a>送文舞出迎武舞入第四<span class="jiazhu">蕤賓商</span></p>
<p class="margin2" id="p217"><a class="gg-link" href="#p217" onclick="return changeColor(this);"></a>羽籥崇文禮以畢，干鏚奮武事將行。用捨由來其有致，壯志宣威樂太平。</p>
<p class="strong" id="p218"><a class="gg-link" href="#p218" onclick="return changeColor(this);"></a>武舞作第五<span class="jiazhu">夷則角</span></p>
<p class="margin2" id="p219"><a class="gg-link" href="#p219" onclick="return changeColor(this);"></a>綠林熾炎曆，黃虞格有苗。沙塵驚塞外，帷幄命嫖姚。七德干戈止，三邊雲霧消。寶祚長無極，歌舞盛今朝。</p>
<p class="strong" id="p220"><a class="gg-link" href="#p220" onclick="return changeColor(this);"></a>送神第六<span class="jiazhu">詞同隱廟</span></p>
<div class="section" id="title-16"><h3>懿德太子廟樂章六首<span class="jiazhu">神龍初作</span></h3></div>
<p class="strong" id="p221"><a class="gg-link" href="#p221" onclick="return changeColor(this);"></a>迎神第一<span class="jiazhu">姑洗宮</span></p>
<p class="margin2" id="p222"><a class="gg-link" href="#p222" onclick="return changeColor(this);"></a>甲觀昭祥，畫堂昇位。禮絕群后，望尊儲貳。啟誦慚德，莊丕掩粹。伊浦鳳翔，緱峰鶴至。</p>
<p class="strong" id="p223"><a class="gg-link" href="#p223" onclick="return changeColor(this);"></a>登歌酌鬯第二<span class="jiazhu">南呂均之蕤賓羽</span></p>
<p class="margin2" id="p224"><a class="gg-link" href="#p224" onclick="return changeColor(this);"></a>譽闡元儲，寄崇明兩。玉裕雖晦，銅樓可想。絃誦輟音，笙歌罷響。幣帛言設，禮容無爽。</p>
<p class="strong" id="p225"><a class="gg-link" href="#p225" onclick="return changeColor(this);"></a>迎俎酌獻第三<span class="jiazhu">大呂羽</span></p>
<p class="margin2" id="p226"><a class="gg-link" href="#p226" onclick="return changeColor(this);"></a>雍雍盛典，肅肅靈祠。賓天有聖，對日無期。飄颻羽服，掣曳雲旗。眷言主鬯，心乎愴茲。</p>
<p class="strong" id="p227"><a class="gg-link" href="#p227" onclick="return changeColor(this);"></a>送文舞出迎武舞入第四<span class="jiazhu">蕤賓商</span></p>
<p class="margin2" id="p228"><a class="gg-link" href="#p228" onclick="return changeColor(this);"></a>八音協奏陳金石，六佾分行整禮容。滄溟赴海還稱少，素月開輪即是重。</p>
<p class="strong" id="p229"><a class="gg-link" href="#p229" onclick="return changeColor(this);"></a>武舞作第五<span class="jiazhu">夷則角</span></p>
<p class="margin2" id="p230"><a class="gg-link" href="#p230" onclick="return changeColor(this);"></a>隋季昔云終，唐年初啟聖。纂戎將禁暴，崇儒更敷政。威略靜三邊，仁恩覃萬姓。</p>
<p class="strong" id="p231"><a class="gg-link" href="#p231" onclick="return changeColor(this);"></a>送神第六<span class="jiazhu">詞同隱廟</span></p>
<div class="section" id="title-17"><h3>節愍太子廟樂章六首<span class="jiazhu">景雲中作</span></h3></div>
<p class="strong" id="p232"><a class="gg-link" href="#p232" onclick="return changeColor(this);"></a>迎神第一<span class="jiazhu">姑洗宮</span></p>
<p class="margin2" id="p233"><a class="gg-link" href="#p233" onclick="return changeColor(this);"></a>儲后望崇，元良寄切。寢門是仰，馳道不絕。仙袂雲會，靈旗電㗻。煌煌而來，禮物攸設。</p>
<p class="strong" id="p234"><a class="gg-link" href="#p234" onclick="return changeColor(this);"></a>登歌酌鬯第二<span class="jiazhu">南呂均之蕤賓羽</span></p>
<p class="margin2" id="p235"><a class="gg-link" href="#p235" onclick="return changeColor(this);"></a>灼灼重明，仰承元首。既賢且哲，惟孝與友。惟孝雖遙，靈規不朽。祀因誠致，備潔玄酒。</p>
<p class="strong" id="p236"><a class="gg-link" href="#p236" onclick="return changeColor(this);"></a>迎俎及酌獻第三<span class="jiazhu">大呂羽</span></p>
<p class="margin2" id="p237"><a class="gg-link" href="#p237" onclick="return changeColor(this);"></a>嘉薦有典，至誠莫愆。畫梁雲亙，雕俎星聯。樂器周列，禮容備宣。依俙如在，若未賓天。</p>
<p class="strong" id="p238"><a class="gg-link" href="#p238" onclick="return changeColor(this);"></a>送文舞出迎武舞入第四<span class="jiazhu">蕤賓商</span></p>
<p class="margin2" id="p239"><a class="gg-link" href="#p239" onclick="return changeColor(this);"></a>邕邕闡化憑文德，赫赫宣威藉武功。既執羽旄先拂吹，還持玉鏚更揮空。</p>
<p class="strong" id="p240"><a class="gg-link" href="#p240" onclick="return changeColor(this);"></a>武舞作第五<span class="jiazhu">夷則角</span></p>
<p class="margin2" id="p241"><a class="gg-link" href="#p241" onclick="return changeColor(this);"></a>武德諒雄雄，由來掃寇戎。劍光揮作電，旗影列成虹。霧廓三邊靜，波澄四海同。睿圖今已盛，相共舞皇風。</p>
<p class="strong" id="p242"><a class="gg-link" href="#p242" onclick="return changeColor(this);"></a>送神第六<span class="jiazhu">詞同隱太子廟</span></p>
<div class="section" id="title-18"><h3>則天大聖皇后崇先廟樂章一首<span class="jiazhu">御撰</span></h3></div>
<p class="margin2" id="p243"><a class="gg-link" href="#p243" onclick="return changeColor(this);"></a>先德謙撝冠昔，嚴規節素超今。奉國忠誠每竭，承家至孝純深。追崇懼乖尊意，顯號恐玷徽音。既迫王公屢請，方乃俯遂群心。有限無由展敬，奠醑每闕親斟。大禮虔申典冊，蘋藻敬薦翹襟。</p>
<div class="section" id="title-19"><h3>褒德廟樂章五首<span class="jiazhu">神龍中為皇后韋氏祖考所立，詞並內出。</span></h3></div>
<p class="strong" id="p244"><a class="gg-link" href="#p244" onclick="return changeColor(this);"></a>迎神用昭德<span class="jiazhu">姑洗宮二成</span></p>
<p class="margin2" id="p245"><a class="gg-link" href="#p245" onclick="return changeColor(this);"></a>道赫梧宮，悲盈蒿里。爰暢徽烈，載敷嘉祀。享洽四時，規陳二簋。靈應昭格，神其戾止。</p>
<p class="strong" id="p246"><a class="gg-link" href="#p246" onclick="return changeColor(this);"></a>登歌用進德<span class="jiazhu">南呂均之蕤賓羽</span></p>
<p class="margin2" id="p247"><a class="gg-link" href="#p247" onclick="return changeColor(this);"></a>塗山懿戚，媯汭崇姻。祠筵肇啟，祭典方申。禮以備物，樂以感神。用隆敦敘，載穆彝倫。</p>
<p class="strong" id="p248"><a class="gg-link" href="#p248" onclick="return changeColor(this);"></a>俎入初獻用褒德<span class="jiazhu">大呂角</span></p>
<p class="margin2" id="p249"><a class="gg-link" href="#p249" onclick="return changeColor(this);"></a>家著累仁，門昭積善。瑤篚既列，金縣式展。</p>
<p class="strong" id="p250"><a class="gg-link" href="#p250" onclick="return changeColor(this);"></a>武舞作</p>
<p class="margin2" id="p251"><a class="gg-link" href="#p251" onclick="return changeColor(this);"></a>昭昭竹殿開，奕奕蘭宮啟。懿範隆丹掖，殊榮闢朱邸。六佾薦徽容，三簋陳芳醴<span class="jiaozhusup">殘宋本、聞本、殿本、懼盈齋本、廣本、樂府詩集卷一二同。局本「三」作「二」。校勘記卷一四云：「依迎神章規陳二簋句，三當改二。」</span>。萬古覃貽厥，分珪崇祖禰。</p>
<p class="strong" id="p252"><a class="gg-link" href="#p252" onclick="return changeColor(this);"></a>亞獻及送神用彰德</p>
<p class="margin2" id="p253"><a class="gg-link" href="#p253" onclick="return changeColor(this);"></a>名隆五岳，秩映三台。嚴祠已備，睟影方迴。</p>
</div></body></html>