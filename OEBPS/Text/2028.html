<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊唐書-卷五・本紀第五・高宗下</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷五・本紀第五・高宗下</h1><hr/></div>
<div class="section" id="title-1"><h2><strong>高宗下</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>麟德三年春正月戊辰朔，車駕至泰山頓。是日親祀昊天上帝於封祀壇，以高祖、太宗配饗。己巳，帝升山行封禪之禮。庚午，禪於社首，祭皇地祇，以太穆太皇太后、文德皇太后配饗；皇后為亞獻，越國太妃燕氏為終獻。辛未，御降禪壇。</p>
<p class="em2" id="p1"><a class="gg-link" href="#p1" onclick="return changeColor(this);"></a>壬申，御朝覲壇受朝賀。改麟德三年為乾封元年，諸行從文武官及朝覲華戎岳牧、致仕老人朝朔望者，三品已上賜爵二等，四品已下、七品以上加階，八品已下加一階，勳一轉。諸老人百歲已上版授下州刺史，婦人郡君；九十、八十節級。齊州給復一年半，管嶽縣二年。所歷之處，無出今年租賦。乾封元年正月五日已前，大赦天下，賜酺七日。癸酉，宴群臣，陳九部樂，賜物有差，日昳而罷。丙子，皇太子弘設會。丁丑，以前恩薄，普進爵及階勳等，男子賜古爵。兗州界置紫雲、仙鶴、萬歲觀，封巒、非煙、重輪三寺。天下諸州置觀、寺一所。丙戌，發自泰山。甲午，次曲阜縣，幸孔子廟，追贈太師，增修祠宇，以少牢致祭。其褒聖侯德倫子孫，並免賦役。</p>
<p class="em2" id="p2"><a class="gg-link" href="#p2" onclick="return changeColor(this);"></a>二月己未，次亳州。幸老君廟，追號曰太上玄元皇帝，創造祠堂；其廟置令、丞各一員。改谷陽縣為真源縣，縣內宗姓特給復一年。</p>
<p class="em2" id="p3"><a class="gg-link" href="#p3" onclick="return changeColor(this);"></a>夏四月甲辰，車駕至自泰山，先謁太廟而後入。</p>
<p class="em2" id="p4"><a class="gg-link" href="#p4" onclick="return changeColor(this);"></a>五月庚寅，改鑄乾封泉寶錢。</p>
<p class="em2" id="p5"><a class="gg-link" href="#p5" onclick="return changeColor(this);"></a>六月壬寅，高麗莫離支蓋蘇文死。其子男生繼其父位，為其弟男建所逐，使其子獻誠詣闕請降，詔左驍衛大將軍契苾何力率兵以應接之。</p>
<p class="em2" id="p6"><a class="gg-link" href="#p6" onclick="return changeColor(this);"></a>秋七月乙丑，徙封殷王旭輪為豫王。庚午，左侍極、檢校右相、嘉興子陸敦信緣老病乞辭機揆，拜大司成，兼知左侍極。大司憲兼檢校右中護劉仁軌兼右相、檢校右中護。</p>
<p class="em2" id="p7"><a class="gg-link" href="#p7" onclick="return changeColor(this);"></a>八月辛丑，兼司元太常伯、兼檢校左相、鉅鹿男竇德玄卒。丁未，殺司衛少卿武惟良、淄州刺史武懷運，仍改姓蝮氏。</p>
<p class="em2" id="p8"><a class="gg-link" href="#p8" onclick="return changeColor(this);"></a>冬十月己酉，命司空、英國公勣為遼東道行軍大總管，以伐高麗。</p>
<p class="em2" id="p9"><a class="gg-link" href="#p9" onclick="return changeColor(this);"></a>二年春正月丁丑，以去冬至于是月無雨雪，避正殿，減膳，親錄囚徒。罷乾封錢，復行開元通寶錢。</p>
<p class="em2" id="p10"><a class="gg-link" href="#p10" onclick="return changeColor(this);"></a>二月戊戌，涪陵郡王愔薨。辛丑，改萬年宮依舊名九成宮。</p>
<p class="em2" id="p11"><a class="gg-link" href="#p11" onclick="return changeColor(this);"></a>夏六月乙卯，西臺侍郎楊武，西臺侍郎、道國公、檢校太子左中護戴至德，正諫議大夫、檢校東臺侍郎、安平郡公李安期，東臺侍郎張文瓘，並同東西臺三品。</p>
<p class="em2" id="p12"><a class="gg-link" href="#p12" onclick="return changeColor(this);"></a>秋八月己丑朔，日有蝕之。丙辰，東臺侍郎李安期出為荊州大都督府長史。</p>
<p class="em2" id="p13"><a class="gg-link" href="#p13" onclick="return changeColor(this);"></a>三年春正月庚寅，詔繕工大監兼瀚海都護劉審禮為西域道安撫大使。壬子，以右相劉仁軌為遼東道副大總管。</p>
<p class="em2" id="p14"><a class="gg-link" href="#p14" onclick="return changeColor(this);"></a>二月戊午，遼東道破薛賀水五萬人，陣斬首五千餘級，獲生口三萬餘人，器械牛馬不可勝計。</p>
<p class="em2" id="p15"><a class="gg-link" href="#p15" onclick="return changeColor(this);"></a>丙寅，以明堂制度歷代不同，漢、魏以還，彌更訛舛，遂增損古今，新制其圖。下詔大赦，改元為總章元年。二月戊寅，幸九成宮。己卯，分長安、萬年置乾封、明堂二縣，分理於京城之中。癸未，皇太子弘釋奠於國學，贈顏回太子少師，曾參太子少保。</p>
<p class="em2" id="p16"><a class="gg-link" href="#p16" onclick="return changeColor(this);"></a>夏四月丙辰，有彗星見於畢、昴之間。乙丑，上避正殿，減膳，詔內外群官各上封事，極言過失。於是群臣上言：「星雖孛而光芒小，此非國眚，不足上勞聖慮，請御正殿，復常饌。」帝曰：「朕獲奉宗廟，撫臨億兆，謫見于天，誡朕之不德也，當責躬修德以禳之。」群臣復進曰：「星孛于東北，此高麗將滅之徵。」帝曰：「高麗百姓，即朕之百姓也。既為萬國之主，豈可推過於小蕃！」竟不從所請。乙亥，彗星滅。辛巳，西臺侍郎楊武卒。</p>
<p class="em2" id="p17"><a class="gg-link" href="#p17" onclick="return changeColor(this);"></a>秋八月癸酉，至自九成宮。</p>
<p class="em2" id="p18"><a class="gg-link" href="#p18" onclick="return changeColor(this);"></a>九月癸巳，司空、英國公勣破高麗，拔平壤城，擒其王高藏及其大臣男建等以歸。境內盡降，其城一百七十，戶六十九萬七千，以其地為安東都護府，分置四十二州。</p>
<p class="em2" id="p19"><a class="gg-link" href="#p19" onclick="return changeColor(this);"></a>二年春正月，封諸王嫡子皆為郡王。</p>
<p class="em2" id="p20"><a class="gg-link" href="#p20" onclick="return changeColor(this);"></a>二月，東臺侍郎、同東西臺三品兼知左史事張文瓘署位，始入銜。</p>
<p class="em2" id="p21"><a class="gg-link" href="#p21" onclick="return changeColor(this);"></a>三月，東臺侍郎郝處俊同東西臺三品。癸酉，皇后親祀先蠶。</p>
<p class="em2" id="p22"><a class="gg-link" href="#p22" onclick="return changeColor(this);"></a>夏四月乙酉，幸九成宮。置司列少常伯、司戎少常伯各兩員。</p>
<p class="em2" id="p23"><a class="gg-link" href="#p23" onclick="return changeColor(this);"></a>五月庚子，移高麗戶二萬八千二百，車一千八十乘，牛三千三百頭，馬二千九百匹，駝六十頭，將入內地，萊、營二州般次發遣，量配於江、淮以南及山南、并、涼以西諸州空閑處安置。</p>
<p class="em2" id="p24"><a class="gg-link" href="#p24" onclick="return changeColor(this);"></a>六月戊申朔，日有蝕之。括州大風雨，海水泛溢永嘉、安固二縣城郭，漂百姓宅六千八百四十三區，溺殺人九千七十、牛五百頭，損田苗四千一百五十頃。冀州大水，漂壞居人廬舍數千家。並遣使賑給。</p>
<p class="em2" id="p25"><a class="gg-link" href="#p25" onclick="return changeColor(this);"></a>秋七月，劍南益、瀘、巂、茂、陵、邛、雅、綿、翼、維、始、簡、資、榮、隆、果、梓、普、遂等一十九州旱，百姓乏絕，總三十六萬七千六百九十戶，遣司珍大夫路勵行存問賑貸。癸巳，冀州大都督府奏，自六月十三日夜降雨，至二十日水深五尺，其夜暴水深一丈已上，壞屋一萬四千三百九十區，害田四千四百九十六頃。遣右衛大將軍、涼國公契苾何力為駕海道行軍大總管。</p>
<p class="em2" id="p26"><a class="gg-link" href="#p26" onclick="return changeColor(this);"></a>秋八月甲戌，改瀚海都護府為安北都護府。</p>
<p class="em2" id="p27"><a class="gg-link" href="#p27" onclick="return changeColor(this);"></a>九月己亥，發自九成宮。壬寅，停華林頓，大蒐于岐。乙巳，至岐州。高祖初仕隋為扶風太守，故曲赦岐州管內。高祖時胥徒隨材擢用，賜高年衣物粟帛各有差。</p>
<p class="em2" id="p28"><a class="gg-link" href="#p28" onclick="return changeColor(this);"></a>冬十月丁巳，至自九成宮。</p>
<p class="em2" id="p29"><a class="gg-link" href="#p29" onclick="return changeColor(this);"></a>十一月庚辰，發九州人夫，轉發太原倉米粟入京。丁亥，徙封豫王旭輪為冀王，仍令單名輪。</p>
<p class="em2" id="p30"><a class="gg-link" href="#p30" onclick="return changeColor(this);"></a>十二月戊申，司空、太子太師、英國公勣薨。</p>
<p class="em2" id="p31"><a class="gg-link" href="#p31" onclick="return changeColor(this);"></a>是冬無雪。</p>
<p class="em2" id="p32"><a class="gg-link" href="#p32" onclick="return changeColor(this);"></a>三年春正月丁丑，右相、樂成男劉仁軌致仕。辛卯，列遼東地為州縣。</p>
<p class="em2" id="p33"><a class="gg-link" href="#p33" onclick="return changeColor(this);"></a>二月戊申，以旱，親錄囚徒，祈禱名山大川。癸丑，日色出如赭。</p>
<p class="em2" id="p34"><a class="gg-link" href="#p34" onclick="return changeColor(this);"></a>三月甲戌朔，大赦天下，改元為咸亨元年。三月丁丑，改蓬萊宮為含元殿。壬辰，太子少師、同東西臺三品許敬宗致仕。</p>
<p class="em2" id="p35"><a class="gg-link" href="#p35" onclick="return changeColor(this);"></a>夏四月，吐蕃寇陷白州等一十八州，又與于闐合眾襲龜茲撥換城，陷之。罷安西四鎮。辛亥，以右威衛大將軍薛仁貴為邏娑道行軍大總管，右衛員外大將軍阿史那道真、左衛將軍郭待封為副，領兵五萬以擊吐蕃。庚午，幸九成宮。雍州大雨雹。</p>
<p class="em2" id="p36"><a class="gg-link" href="#p36" onclick="return changeColor(this);"></a>五月丙戌，詔曰：「諸州縣孔子廟堂及學館有破壞并先來未造者，遂使生徒無肄業之所，先師闕奠祭之儀，久致飄露，深非敬本。宜令所司速事營造。」</p>
<p class="em2" id="p37"><a class="gg-link" href="#p37" onclick="return changeColor(this);"></a>六月壬寅朔，日有蝕之。</p>
<p class="em2" id="p38"><a class="gg-link" href="#p38" onclick="return changeColor(this);"></a>秋七月戊子，前西臺侍郎李敬玄起復本職，仍依舊同東西臺三品。薛仁貴、郭待封至大非川，為吐蕃大將論欽陵所襲，大敗，仁貴等並坐除名。吐谷渾全國盡沒，唯慕容諾曷缽及其親信數千帳內屬，仍徙於靈州界。</p>
<p class="em2" id="p39"><a class="gg-link" href="#p39" onclick="return changeColor(this);"></a>八月甲子，至自九成宮。梁州都督、趙王福薨。丙寅，以久旱，避正殿，尚食減膳。</p>
<p class="em2" id="p40"><a class="gg-link" href="#p40" onclick="return changeColor(this);"></a>九月甲申，衛國夫人楊氏薨，贈魯國夫人，諡曰忠烈。</p>
<p class="em2" id="p41"><a class="gg-link" href="#p41" onclick="return changeColor(this);"></a>閏月壬子，故贈司徒、周忠孝公士彠贈太尉、太子太師、太原郡王，贈魯國忠烈太夫人贈太原王妃。甲寅，葬太原王妃，京官文武九品已上及外命婦，送至便橋宿次。</p>
<p class="em2" id="p42"><a class="gg-link" href="#p42" onclick="return changeColor(this);"></a>冬十月癸酉，大雪，平地三尺餘，行人凍死者贈帛給棺木。令雍、同、華州貧窶之家，有年十五已下不能存活者，聽一切任人收養為男女，充驅使，皆不得將為奴婢。丙申，太子右中護兼攝正諫大夫、同東西臺三品趙仁本為左肅機，罷知政事。</p>
<p class="em2" id="p43"><a class="gg-link" href="#p43" onclick="return changeColor(this);"></a>十二月庚寅，諸司及百官各復舊名。</p>
<p class="em2" id="p44"><a class="gg-link" href="#p44" onclick="return changeColor(this);"></a>是歲，天下四十餘州旱及霜蟲，百姓飢乏，關中尤甚。詔令任往諸州逐食，仍轉江南租米以賑給之。</p>
<p class="em2" id="p45"><a class="gg-link" href="#p45" onclick="return changeColor(this);"></a>二年春正月乙巳，幸東都。留皇太子弘於京監國，令侍臣戴至德、張文瓘、李敬玄等輔之。唯以閻立本、郝處俊從。甲子，至東都。</p>
<p class="em2" id="p46"><a class="gg-link" href="#p46" onclick="return changeColor(this);"></a>二月丁亥，雍州人梁金柱請出錢三千貫賑濟貧人。</p>
<p class="em2" id="p47"><a class="gg-link" href="#p47" onclick="return changeColor(this);"></a>夏四月戊子，大風折木。</p>
<p class="em2" id="p48"><a class="gg-link" href="#p48" onclick="return changeColor(this);"></a>六月戊寅，左散騎常侍兼檢校秘書、太子賓客、周國公武敏之以罪復本姓賀蘭氏，除名，流雷州。丁亥，以旱，親錄囚徒。</p>
<p class="em2" id="p49"><a class="gg-link" href="#p49" onclick="return changeColor(this);"></a>秋九月，地震。司徒、潞州刺史、徐王元禮薨。</p>
<p class="em2" id="p50"><a class="gg-link" href="#p50" onclick="return changeColor(this);"></a>冬十月，搜揚明達禮樂之士。</p>
<p class="em2" id="p51"><a class="gg-link" href="#p51" onclick="return changeColor(this);"></a>十一月甲午朔，日有蝕之。庚戌，幸許、汝等州教習。癸酉，冬狩，校獵於許州葉縣昆水之陽。</p>
<p class="em2" id="p52"><a class="gg-link" href="#p52" onclick="return changeColor(this);"></a>十二月丙戌，還東都。</p>
<p class="em2" id="p53"><a class="gg-link" href="#p53" onclick="return changeColor(this);"></a>三年春正月辛丑，發梁、益等一十八州兵募五千三百人，遣右衛副率梁積壽往姚州擊叛蠻。辛未，制雍、洛二州人聽任本州官。</p>
<p class="em2" id="p54"><a class="gg-link" href="#p54" onclick="return changeColor(this);"></a>二月己卯，侍中、永安郡公姜恪卒於河西鎮守。</p>
<p class="em2" id="p55"><a class="gg-link" href="#p55" onclick="return changeColor(this);"></a>夏四月戊寅，幸合璧宮。壬午，於水南教旗。上問中書令閻立本、黃門侍郎郝處俊：「伊尹負鼎俎干湯，應是補緝時政，不知鑄鼎所緣，復在何國？將為國之重器，歷代傳寶？」閻立本以古義對。</p>
<p class="em2" id="p56"><a class="gg-link" href="#p56" onclick="return changeColor(this);"></a>五月乙未，五品已上改賜新魚袋，並飾以銀；三品已上各賜金裝刀子、礪石一具。</p>
<p class="em2" id="p57"><a class="gg-link" href="#p57" onclick="return changeColor(this);"></a>六月丙子，於洛州柏崖置倉。</p>
<p class="em2" id="p58"><a class="gg-link" href="#p58" onclick="return changeColor(this);"></a>八月壬子，特進、高陽郡公許敬宗卒。</p>
<p class="em2" id="p59"><a class="gg-link" href="#p59" onclick="return changeColor(this);"></a>九月乙卯，冀州大都督府復為魏州，魏州復為冀州。壬寅，沛王賢徙封雍王。</p>
<p class="em2" id="p60"><a class="gg-link" href="#p60" onclick="return changeColor(this);"></a>冬十月己未，皇太子監國。壬戌，車駕還京師。乙亥，中書侍郎、同中書門下三品、道國公戴至德加兼戶部尚書，黃門侍郎、同中書門下三品張文瓘檢校大理卿，黃門侍郎、甑山縣公、同中書門下三品郝處俊為中書侍郎，兼檢校吏部侍郎、同中書門下三品李敬玄為吏部侍郎，並依舊同中書門下三品。</p>
<p class="em2" id="p61"><a class="gg-link" href="#p61" onclick="return changeColor(this);"></a>十一月戊子朔，日有蝕之。甲辰，至自東都。</p>
<p class="em2" id="p62"><a class="gg-link" href="#p62" onclick="return changeColor(this);"></a>十二月癸卯，太子左庶子劉仁軌同中書門下三品。</p>
<p class="em2" id="p63"><a class="gg-link" href="#p63" onclick="return changeColor(this);"></a>是冬，左監門大將軍高侃大敗新羅之眾於橫水。</p>
<p class="em2" id="p64"><a class="gg-link" href="#p64" onclick="return changeColor(this);"></a>四年春正月甲午，詔咸亨初收養為男女及驅使者，聽量酬衣食之直，放還本處。丙辰，絳州刺史、鄭王元懿薨。</p>
<p class="em2" id="p65"><a class="gg-link" href="#p65" onclick="return changeColor(this);"></a>二月壬午，以左金吾將軍裴居道女為皇太子弘妃。</p>
<p class="em2" id="p66"><a class="gg-link" href="#p66" onclick="return changeColor(this);"></a>夏四月丙子，幸九成宮。</p>
<p class="em2" id="p67"><a class="gg-link" href="#p67" onclick="return changeColor(this);"></a>閏五月丁卯，燕山道總管李謹行破高麗叛黨於瓠盧河之西，高麗平壤餘眾遁入新羅。</p>
<p class="em2" id="p68"><a class="gg-link" href="#p68" onclick="return changeColor(this);"></a>秋七月庚午，九成宮太子新宮成，上召五品已上諸親宴太子宮，極歡而罷。辛巳，婺州暴雨，水泛溢，漂溺居民六百家，紹令賑給。</p>
<p class="em2" id="p69"><a class="gg-link" href="#p69" onclick="return changeColor(this);"></a>八月辛丑，上痁疾，令太子受諸司啟事。己酉，大風毀太廟鴟吻。</p>
<p class="em2" id="p70"><a class="gg-link" href="#p70" onclick="return changeColor(this);"></a>冬十月壬午，中書令、博陵縣子閻立本卒。乙未，皇太子弘納妃畢，曲赦岐州，大酺三日。庚子，還京師。乙巳，至自九成宮。</p>
<p class="em2" id="p71"><a class="gg-link" href="#p71" onclick="return changeColor(this);"></a>十一月丙寅，上製樂章，有上元、二儀、三才、四時、五行、六律、七政、八風、九宮、十洲、得一、慶雲之曲，詔有司，諸大祠享即奏之。</p>
<p class="em2" id="p72"><a class="gg-link" href="#p72" onclick="return changeColor(this);"></a>十二月丙午，弓月、疏勒二國王入朝請降。</p>
<p class="em2" id="p73"><a class="gg-link" href="#p73" onclick="return changeColor(this);"></a>五年春二月壬午，遣太子左庶子、同中書門下三品劉仁軌為雞林道大總管，以討新羅，仍令衛尉卿李弼、右領大將軍李謹行副之。</p>
<p class="em2" id="p74"><a class="gg-link" href="#p74" onclick="return changeColor(this);"></a>三月辛亥朔，日有蝕之。己巳，皇后祀先蠶。</p>
<p class="em2" id="p75"><a class="gg-link" href="#p75" onclick="return changeColor(this);"></a>夏四月辛卯，以尚輦奉御、周國公武承嗣為宗正卿。</p>
<p class="em2" id="p76"><a class="gg-link" href="#p76" onclick="return changeColor(this);"></a>五月己未，詔：「春秋二社，本以祈農，如聞此外別為邑會。此後除二社外，不得聚集，有司嚴加禁止。」</p>
<p class="em2" id="p77"><a class="gg-link" href="#p77" onclick="return changeColor(this);"></a>六月壬寅，太白入東井。</p>
<p class="em2" id="p78"><a class="gg-link" href="#p78" onclick="return changeColor(this);"></a>秋八月壬辰，追尊宣簡公為宣皇帝，懿王為光皇帝，太祖武皇帝為高祖神堯皇帝，太宗文皇帝為文武聖皇帝，太穆皇后為太穆神皇后，文德皇后為文德聖皇后。皇帝稱天皇，皇后稱天后。改咸亨五年為上元元年，大赦。戊戌，敕文武官三品已上服紫，金玉帶；四品深緋，五品淺緋，並金帶；六品深綠，七品淺綠，並銀帶；八品深青，九品淺青，𨫀石帶；庶人服黃，銅鐵帶。一品已下文官，並帶手巾、算袋、刀子、礪石，武官欲帶亦聽之。</p>
<p class="em2" id="p79"><a class="gg-link" href="#p79" onclick="return changeColor(this);"></a>九月辛亥，百僚具新服，上宴之於麟德殿。癸丑，追復長孫無忌官爵，仍以其曾孫翼襲封趙國公，許歸葬於昭陵先造之墳。</p>
<p class="em2" id="p80"><a class="gg-link" href="#p80" onclick="return changeColor(this);"></a>十一月丙午朔，幸東都。己酉，狩於華山之曲武原。戊辰，至東都。</p>
<p class="em2" id="p81"><a class="gg-link" href="#p81" onclick="return changeColor(this);"></a>十二月，蔣王惲薨。戊子，于闐王伏闍雄來朝。辛卯，波斯王卑路斯來朝。壬寅，天后上意見十二條，請王公百僚皆習老子，每歲明經一準孝經、論語例試於有司。又請子父在為母服三年。虢王鳳薨。</p>
<p class="em2" id="p82"><a class="gg-link" href="#p82" onclick="return changeColor(this);"></a>二年春正月甲寅，熒惑犯房。壬戌，支汗郡王獻碧玻璃。丙寅，以于闐為毘沙都督府，以尉遲伏闍雄為毘沙都督，分其境內為十州，以伏闍雄有擊吐蕃功故也。庚午，龜茲王白素稽獻銀頗羅。辛未，吐蕃遣其大臣論吐渾彌來請和，不許。</p>
<p class="em2" id="p83"><a class="gg-link" href="#p83" onclick="return changeColor(this);"></a>二月，雞林道行軍大總管大破新羅之眾於七重城，斬獲甚眾。新羅遣使入朝獻方物，伏罪；赦之，復其王金法敏官爵。</p>
<p class="em2" id="p84"><a class="gg-link" href="#p84" onclick="return changeColor(this);"></a>三月丁未，日色如赭。丁巳，天后親蠶於邙山之陽。時帝風疹不能聽朝，政事皆決於天后。自誅上官儀後，上每視朝，天后垂簾於御座後，政事大小皆預聞之，內外稱為「二聖」。帝欲下詔令天后攝國政，中書侍郎郝處俊諫止之。</p>
<p class="em2" id="p85"><a class="gg-link" href="#p85" onclick="return changeColor(this);"></a>夏四月，分括州永嘉、永固二縣置溫州，析臨海縣為樂安、永寧二縣。幸巳，周王顯妃趙氏以罪幽死。己亥，皇太子弘薨于合璧宮之綺雲殿。時帝辛合璧宮，是日還東都。</p>
<p class="em2" id="p86"><a class="gg-link" href="#p86" onclick="return changeColor(this);"></a>五月己亥，追諡太子弘為孝敬皇帝。</p>
<p class="em2" id="p87"><a class="gg-link" href="#p87" onclick="return changeColor(this);"></a>六月戊寅，以雍王賢為皇太子，大赦。</p>
<p class="em2" id="p88"><a class="gg-link" href="#p88" onclick="return changeColor(this);"></a>秋七月辛亥，洛州復置緱氏縣，以管孝敬皇帝恭陵。慈州刺史、杞王上金坐事，於澧州安置。</p>
<p class="em2" id="p89"><a class="gg-link" href="#p89" onclick="return changeColor(this);"></a>八月庚子，太子左庶子、同中書門下三品、樂成侯劉仁軌為左僕射，依舊監修國史；中書門下三品、大理卿張文瓘為侍中；中書侍郎、同三品、甑山公郝處俊為中書令，監修國史如故；吏部侍郎、檢校太子左庶子、監修國史李敬玄吏部尚書兼太子左庶子、同中書門下三品，依前監修國史；左丞許圉師為戶部尚書。</p>
<p class="em2" id="p90"><a class="gg-link" href="#p90" onclick="return changeColor(this);"></a>九月丙午，宰相劉仁軌、戴至德、張文瓘、郝處俊並兼太子賓客。</p>
<p class="em2" id="p91"><a class="gg-link" href="#p91" onclick="return changeColor(this);"></a>冬十月，析永州營道、江華、唐興三縣置道州。壬午，星孛於角、亢之南，長五尺。</p>
<p class="em2" id="p92"><a class="gg-link" href="#p92" onclick="return changeColor(this);"></a>十二月丁亥，龜茲王白素稽獻名馬。</p>
<p class="em2" id="p93"><a class="gg-link" href="#p93" onclick="return changeColor(this);"></a>三年春正月戊戌，徙封冀王輪為相王。</p>
<p class="em2" id="p94"><a class="gg-link" href="#p94" onclick="return changeColor(this);"></a>二月甲戌，移安東都護府於遼東。乙亥，堅昆獻名馬。丁亥，幸汝州之溫湯。</p>
<p class="em2" id="p95"><a class="gg-link" href="#p95" onclick="return changeColor(this);"></a>三月癸卯，黃門侍郎來恆、中書侍郎薛元超並同中書門下三品。甲辰，還東都。</p>
<p class="em2" id="p96"><a class="gg-link" href="#p96" onclick="return changeColor(this);"></a>閏三月己巳朔，<span class="jiaozhusup">「閏」字各本原無，據新書卷三高宗紀、通鑑卷二０二、合鈔卷五高宗紀補。</span>吐蕃入寇鄯、廓、河、芳等四州。乙酉，洛州牧、周王顯為洮州道行軍元帥，<span class="jiaozhusup">本書卷八四劉仁軌傳、新書卷三高宗紀作「洮河道」。</span>領工部尚書劉審禮等十二總管；并州都督、相王輪為涼州道行軍元帥，領左衛將軍契苾何力等軍，以討吐蕃。二王竟不行。戊午，敕制比用白紙，多為蟲蠹，今後尚書省下諸司、州、縣，宜並用黃紙。其承制敕之司，量為卷軸，以備披檢。庚寅，車駕還京。</p>
<p class="em2" id="p97"><a class="gg-link" href="#p97" onclick="return changeColor(this);"></a>夏四月戊申，至自東都。甲寅，中書侍郎李義琰同中書門下三品。戊午，幸九成宮。</p>
<p class="em2" id="p98"><a class="gg-link" href="#p98" onclick="return changeColor(this);"></a>六月癸丑，黃門侍郎高智周同中書門下三品。</p>
<p class="em2" id="p99"><a class="gg-link" href="#p99" onclick="return changeColor(this);"></a>秋七月，彗起東井，指北河，漸東北，長三丈，掃中台，指文昌宮，五十八日方滅。</p>
<p class="em2" id="p100"><a class="gg-link" href="#p100" onclick="return changeColor(this);"></a>八月乙未，吐蕃寇疊州。庚子，以星變，避殿，減膳，放京城繫囚，令文武官各上封事言得失。壬寅，置南選使，簡補廣、交、黔等州官吏。青、齊等州海泛溢，又大雨，漂溺居人五千家，遣使賑卹之。</p>
<p class="em2" id="p101"><a class="gg-link" href="#p101" onclick="return changeColor(this);"></a>九月甲子朔，車駕還京。丙申，郇王素節削戶三分之二，於袁州安置。癸丑，於北京置金鄰州。<span class="jiaozhusup">此句疑有訛誤。按新書卷四三下地理志：金鄰州，儀鳳元年置，隸安南都護府。</span></p>
<p class="em2" id="p102"><a class="gg-link" href="#p102" onclick="return changeColor(this);"></a>十一月丁卯，敕新造上元舞，圓丘、方澤、享太廟用之，餘祭則停。</p>
<p class="em2" id="p103"><a class="gg-link" href="#p103" onclick="return changeColor(this);"></a>壬申，以陳州言鳳凰見於宛丘，改上元三年曰儀鳳元年，大赦。庚寅，吏部尚書李敬玄為中書令。</p>
<p class="em2" id="p104"><a class="gg-link" href="#p104" onclick="return changeColor(this);"></a>十二月丙申，皇太子賢上所注後漢書，賜物三萬段。戊午，遣使分道巡撫：宰相來恆河南道，薛元超河北道，左丞崔知悌等江南道。</p>
<p class="em2" id="p105"><a class="gg-link" href="#p105" onclick="return changeColor(this);"></a>二年春正月乙亥，上躬籍田於東郊。庚辰，京師地震。壬辰，幸司竹園，即日還宮。</p>
<p class="em2" id="p106"><a class="gg-link" href="#p106" onclick="return changeColor(this);"></a>二月丁巳，工部尚書高藏授遼東都督，封朝鮮郡王，遣歸安東府，安輯高麗餘眾；司農卿扶餘隆熊津州都督，封帶方郡王，令往安輯百濟餘眾。仍移安東都護府於新城以統之。</p>
<p class="em2" id="p107"><a class="gg-link" href="#p107" onclick="return changeColor(this);"></a>夏四月，以河南、河北旱，遣使賑給。</p>
<p class="em2" id="p108"><a class="gg-link" href="#p108" onclick="return changeColor(this);"></a>八月，徙封周王顯為英王，改名哲。乙巳，太白犯軒轅。</p>
<p class="em2" id="p109"><a class="gg-link" href="#p109" onclick="return changeColor(this);"></a>十二月乙卯，敕關內、河東諸州召募勇敢，以討吐蕃。詔京文武職事官三品已上，每年各舉文武才能堪任將帥牧守者一人。</p>
<p class="em2" id="p110"><a class="gg-link" href="#p110" onclick="return changeColor(this);"></a>是冬無雪。</p>
<p class="em2" id="p111"><a class="gg-link" href="#p111" onclick="return changeColor(this);"></a>三年四月丁亥朔，以旱，避正殿，親錄囚徒，悉原之。戊申，大赦，改來年正月一日為通乾。癸丑，涇州獻二小兒，連心異體，年四歲。</p>
<p class="em2" id="p112"><a class="gg-link" href="#p112" onclick="return changeColor(this);"></a>五月壬戌，幸九成宮。以相王輪為洛州牧。</p>
<p class="em2" id="p113"><a class="gg-link" href="#p113" onclick="return changeColor(this);"></a>秋七月丁巳，宴近臣諸親於咸亨殿。上謂霍王元軌曰：「去冬無雪，今春少雨，自避暑此宮，甘雨頻降，夏麥豐熟，秋稼滋榮。又得敬玄表奏，吐蕃入龍支，張虔勗與之戰，一日兩陣，斬馘極多。又太史奏，七月朔，太陽合虧而不虧。此蓋上天垂祐，宗社降靈，豈虛薄所能致此！又男輪最小，特所留愛，比來與選新婦，多不稱情；近納劉延景女，觀其極有孝行，復是私衷一喜。思與叔等同為此歡，各宜盡醉。」上因賦七言詩效柏梁體，侍臣並和。</p>
<p class="em2" id="p114"><a class="gg-link" href="#p114" onclick="return changeColor(this);"></a>九月丁巳，還京師。辛酉，至自九成宮。癸亥，侍中張文瓘卒。丙寅，洮河道行軍大總管中書令李敬玄、左衛大將軍劉審禮等與吐蕃戰于青海之上，王師敗績，審禮被俘。上以蕃寇為患，問計於侍臣中書舍人郭正一等，咸以備邊不深討為上策。</p>
<p class="em2" id="p115"><a class="gg-link" href="#p115" onclick="return changeColor(this);"></a>十月丙午，徐州刺史、密王元曉薨。</p>
<p class="em2" id="p116"><a class="gg-link" href="#p116" onclick="return changeColor(this);"></a>閏十月戊寅，熒惑犯鉤鈐。</p>
<p class="em2" id="p117"><a class="gg-link" href="#p117" onclick="return changeColor(this);"></a>十一月乙未，昏霧四塞，連夜不解。丙申，雨木冰。壬子，黃門侍郎、同中書門下三品來恆卒。</p>
<p class="em2" id="p118"><a class="gg-link" href="#p118" onclick="return changeColor(this);"></a>十二月，詔停明年「通乾」之號，以反語不善故也。</p>
<p class="em2" id="p119"><a class="gg-link" href="#p119" onclick="return changeColor(this);"></a>四年正月辛未，戶部尚書、平恩縣公許圉師卒。己酉，幸東都。庚戌，尚書右僕射、道國公戴至德薨。</p>
<p class="em2" id="p120"><a class="gg-link" href="#p120" onclick="return changeColor(this);"></a>二月壬戌，吐蕃贊普卒，遣使弔祭之。乙丑，東都饑，官出糙米以救饑人。</p>
<p class="em2" id="p121"><a class="gg-link" href="#p121" onclick="return changeColor(this);"></a>夏四月戊午，熒惑入羽林星。左丞崔知悌為戶部尚書，中書令郝處俊為侍中。</p>
<p class="em2" id="p122"><a class="gg-link" href="#p122" onclick="return changeColor(this);"></a>五月壬午，盜殺正諫大夫明崇儼。丙戌，皇太子賢監國，戊戌，造紫桂宮於澠池之西。</p>
<p class="em2" id="p123"><a class="gg-link" href="#p123" onclick="return changeColor(this);"></a>六月辛亥，制大赦天下，改儀鳳四年為調露元年。</p>
<p class="em2" id="p124"><a class="gg-link" href="#p124" onclick="return changeColor(this);"></a>秋七月己卯朔，詔以今年冬至有事嵩岳，禮官學士詳定儀注。</p>
<p class="em2" id="p125"><a class="gg-link" href="#p125" onclick="return changeColor(this);"></a>八月丁巳，侍中郝處俊、左庶子高智周、黃門侍郎崔知溫、給事中劉景先兼脩國史。</p>
<p class="em2" id="p126"><a class="gg-link" href="#p126" onclick="return changeColor(this);"></a>九月壬午，吏部侍郎裴行儉討西突厥，擒其十姓可汗阿史那都支及別帥李遮匐以歸。</p>
<p class="em2" id="p127"><a class="gg-link" href="#p127" onclick="return changeColor(this);"></a>冬十月，單于大都護府突厥阿史德溫傅及奉職二部相率反叛，立阿史那泥熟匐為可汗，二十四州首領並叛。遣單于大都護長史蕭嗣業，將軍花大智、李景嘉等討之。與突厥戰，為賊所敗。嗣業配流桂州。壬子，令將軍曹懷舜率兵往恆州守井陘，崔獻往絳州守龍門，以備突厥。庚申，前詔封嵩山，宜停。癸亥，吐蕃文成公主遣其大臣論塞調傍來告喪，請和親，不許。遣郎將宋令文使吐蕃，會贊普之葬。</p>
<p class="em2" id="p128"><a class="gg-link" href="#p128" onclick="return changeColor(this);"></a>十一月戊寅朔，左庶子、同三品高智周罷知政事。癸未，以吏部侍郎裴行儉為禮部尚書，賞擒都支、遮匐之功也。甲辰，裴行儉為定襄道大總管，與營州都督周道務等兵十八萬，并西軍程務挺、東軍李文暕等，總三十萬以討突厥。甲寅，臨軒試應岳牧舉人。</p>
<p class="em2" id="p129"><a class="gg-link" href="#p129" onclick="return changeColor(this);"></a>二年春正月乙酉，宴諸王、諸司三品已上、諸州都督刺史於洛城南門樓，奏新造六合還淳之舞。</p>
<p class="em2" id="p130"><a class="gg-link" href="#p130" onclick="return changeColor(this);"></a>二月丙午，詔曰：「故符璽郎李延壽撰正典一部，辭殫雅正，雖已淪亡，功猶可錄，宜賜其家絹五十疋。」壬子，霍王元軌率文武百僚，請出一月俸料助軍，以討突厥。癸丑，幸汝州溫湯。丁巳，至少室山。戊午，親謁少姨廟。賜故玉清觀道士王遠知諡曰昇真先生，贈太中大夫。又幸隱士田遊巖所居。己未，幸嵩陽觀及啟母廟，並命立碑。又幸逍遙谷道士潘師正所居。甲子，自溫湯還東都。</p>
<p class="em2" id="p131"><a class="gg-link" href="#p131" onclick="return changeColor(this);"></a>三月，裴行儉大破突厥於黑山，擒其首領奉職。偽可汗泥熟匐為其部下所殺，傳首來降。</p>
<p class="em2" id="p132"><a class="gg-link" href="#p132" onclick="return changeColor(this);"></a>夏四月乙丑，幸紫桂宮。戊辰，黃門侍郎裴炎崔知溫、中書侍郎王德真並同中書門下三品。</p>
<p class="em2" id="p133"><a class="gg-link" href="#p133" onclick="return changeColor(this);"></a>五月癸未，熒惑犯輿鬼。丁酉，太白經天。</p>
<p class="em2" id="p134"><a class="gg-link" href="#p134" onclick="return changeColor(this);"></a>秋七月，吐蕃寇河源，屯于良非川。河西鎮撫大使李敬玄與吐蕃將贊婆戰于湟中，官軍敗績。時左武衛將軍黑齒常之力戰，大破蕃軍，遂擢為河源軍經略大使；令李敬玄鎮鄯州，為之援。丙申，江王元祥薨。是月，突厥餘眾圍雲州，中郎將程務挺擊破之。</p>
<p class="em2" id="p135"><a class="gg-link" href="#p135" onclick="return changeColor(this);"></a>八月丁未，自紫桂宮還東都。丁巳，鄯州都督李敬玄左遷衡州刺史。甲子，廢皇太子賢為庶人，幽於別所。</p>
<p class="em2" id="p136"><a class="gg-link" href="#p136" onclick="return changeColor(this);"></a>乙丑，立英王哲為皇太子。改調露二年為永隆元年，赦天下，大酺三日。太子左庶子、同中書門下三品張大安坐庶人左遷普州刺史。</p>
<p class="em2" id="p137"><a class="gg-link" href="#p137" onclick="return changeColor(this);"></a>九月，河南、河北諸州大水，遣使賑卹，溺死者官給棺槥，其家賜物七段。</p>
<p class="em2" id="p138"><a class="gg-link" href="#p138" onclick="return changeColor(this);"></a>冬十月壬寅，蘇州刺史曹王明封零陵郡王，於黔州安置，坐附庶人賢也。己酉，自東都還京。</p>
<p class="em2" id="p139"><a class="gg-link" href="#p139" onclick="return changeColor(this);"></a>十一月朔，日有蝕之。洛州饑，減價官糶，以救饑人。</p>
<p class="em2" id="p140"><a class="gg-link" href="#p140" onclick="return changeColor(this);"></a>二年春正月，突厥寇原、慶等州。乙亥，命將軍李知十、王杲等分兵禦之。癸巳，遣禮部尚書裴行儉為定襄道大總管，率師討突厥溫傅部落。己亥，詔雍、岐、華、同民戶宜免兩年地稅，河南、河北遭水處一年。上詔雍州長史李義玄曰：「朕思還淳返朴，示天下以質素。如聞游手墮業，此類極多，時稍不豐，便致饑饉。其異色綾錦，并花間裙衣等，糜費既廣，俱害女工。天后，我之匹敵，常著七破間裙，豈不知更有靡麗服飾，務遵節儉也。其紫服赤衣，閭閻公然服用；兼商賈富人，厚葬越禮。卿可嚴加捉搦，勿使更然。」</p>
<p class="em2" id="p141"><a class="gg-link" href="#p141" onclick="return changeColor(this);"></a>二月丙午，皇太子親行釋奠禮。</p>
<p class="em2" id="p142"><a class="gg-link" href="#p142" onclick="return changeColor(this);"></a>三月辛卯，左僕射、同三品劉仁軌兼太子少傅。侍中郝處俊為太子少保，罷知政事。</p>
<p class="em2" id="p143"><a class="gg-link" href="#p143" onclick="return changeColor(this);"></a>五月丙戌，定襄道總管曹懷舜與突厥史伏念戰於橫水，官軍大敗。懷舜減死，配流嶺南。</p>
<p class="em2" id="p144"><a class="gg-link" href="#p144" onclick="return changeColor(this);"></a>六月壬子，故江王元祥男晫以犯名教，斬於大理寺後園。</p>
<p class="em2" id="p145"><a class="gg-link" href="#p145" onclick="return changeColor(this);"></a>七月，太平公主出降薛紹，赦京城繫囚。</p>
<p class="em2" id="p146"><a class="gg-link" href="#p146" onclick="return changeColor(this);"></a>閏七月丁未，黃門侍郎裴炎為侍中，黃門侍郎崔知溫、中書侍郎薛元超並為中書令。庚申，上以服餌，令皇太子監國。丙寅，雍州大風害稼，米價騰踊。是月，裴行儉大破突厥史伏念之眾，伏念為程務挺急追，遂執溫傅來降，行儉於是盡平突厥餘黨。行儉執伏念、溫傅，振旅凱旋。</p>
<p class="em2" id="p147"><a class="gg-link" href="#p147" onclick="return changeColor(this);"></a>八月丁卯朔，河南、河北大水，許遭水處往江、淮已南就食。丁亥，戶部尚書崔知悌卒。辛卯，改交州為安南都護府。</p>
<p class="em2" id="p148"><a class="gg-link" href="#p148" onclick="return changeColor(this);"></a>九月丙申，彗星見於天市，長五尺。</p>
<p class="em2" id="p149"><a class="gg-link" href="#p149" onclick="return changeColor(this);"></a>冬十月丙寅朔，日有蝕之。乙丑，改永隆二年為開耀元年。曲赦定襄軍及緣征突厥官吏兵募等。丙寅，斬阿史那伏念及溫傅等五十四人於都市。丁亥，新羅王金法敏薨，仍以其子政襲位。</p>
<p class="em2" id="p150"><a class="gg-link" href="#p150" onclick="return changeColor(this);"></a>十一月癸卯，徙庶人賢于巴州。</p>
<p class="em2" id="p151"><a class="gg-link" href="#p151" onclick="return changeColor(this);"></a>十二月，吐火羅獻金衣一領，上不受。辛未，太子少保、甑山縣公郝處俊薨。</p>
<p class="em2" id="p152"><a class="gg-link" href="#p152" onclick="return changeColor(this);"></a>永淳元年正月乙未朔，以年饑，罷朝會。關內諸府兵，令於鄧、綏等州就穀。</p>
<p class="em2" id="p153"><a class="gg-link" href="#p153" onclick="return changeColor(this);"></a>二月癸未，以太子誕皇孫滿月，大赦。改開耀二年為永淳元年，大酺三日。戊午，立皇孫重照為皇太孫，欲開府置僚屬。吏部郎中王方慶曰：「按周禮，有嫡子無嫡孫。漢、魏已來，皇太子在，不立太孫，但封王耳。晉立愍懷太子子彧為太孫，齊立文惠太子子昭業為太孫，便居東宮；而皇太子在而立太孫，未有前例。」上曰：「自我作古，可乎？」曰：「可。」然竟不立府僚。</p>
<p class="em2" id="p154"><a class="gg-link" href="#p154" onclick="return changeColor(this);"></a>是春，關內旱，日色如赭。</p>
<p class="em2" id="p155"><a class="gg-link" href="#p155" onclick="return changeColor(this);"></a>四月甲子朔，日有蝕之。丙寅，幸東都。皇太子京師留守，命劉仁軌、裴炎、薛元超等輔之。上以穀貴，減扈從兵，士庶從者多殍踣於路。辛未，以裴行儉為金牙道行軍大總管，與將軍閻懷旦等三總管兵分道討十姓突厥阿史那車薄。行儉未行而卒。安西副都護王方翼破車薄、咽￥，西域平。戊寅，次澠池之紫桂宮。乙酉，至東都。丁亥，黃門侍郎郭待舉、兵部侍郎岑長倩、中書侍郎郭正一、吏部侍郎魏玄同並同中書門下同承受進止平章事。上謂參知政事崔知溫曰：「待舉等歷任尚淺，且令預聞政事，未可即與卿等同名稱。」自是外司四品已下知政事者，遂以平章為名。</p>
<p class="em2" id="p156"><a class="gg-link" href="#p156" onclick="return changeColor(this);"></a>五月壬寅，置東都苑總監。自丙午連日澍雨，洛水溢，壞天津及中橋、立德弘教景行諸坊，溺居民千餘家。</p>
<p class="em2" id="p157"><a class="gg-link" href="#p157" onclick="return changeColor(this);"></a>六月，關中初雨，麥苗澇損，後旱，京兆、岐、隴螟蝗食苗並盡，加以民多疫癘，死者枕藉於路，詔所在官司埋瘞。丁丑，以岐州刺史蘇良嗣為雍州長史。京師人相食，寇盜縱橫。</p>
<p class="em2" id="p158"><a class="gg-link" href="#p158" onclick="return changeColor(this);"></a>秋七月己亥，造奉天宮於嵩山之陽，仍置嵩陽縣。又於藍田造萬全宮。庚申，零陵王明薨。</p>
<p class="em2" id="p159"><a class="gg-link" href="#p159" onclick="return changeColor(this);"></a>是秋，山東大水，民饑。吐蕃寇柘、松、翼等州。</p>
<p class="em2" id="p160"><a class="gg-link" href="#p160" onclick="return changeColor(this);"></a>冬十月甲子，京師地震。丙寅，黃門侍郎劉景先同平章事。</p>
<p class="em2" id="p161"><a class="gg-link" href="#p161" onclick="return changeColor(this);"></a>十二月，南天竺、于闐各獻方物。突厥餘黨阿史那骨篤祿等招合殘眾，據黑沙城，入寇并州北境。</p>
<p class="em2" id="p162"><a class="gg-link" href="#p162" onclick="return changeColor(this);"></a>二年春正月甲午朔，幸奉天宮，遣使祭嵩岳、少室、箕山、具茨等山，西王母、啟母、巢父、許由等祠。</p>
<p class="em2" id="p163"><a class="gg-link" href="#p163" onclick="return changeColor(this);"></a>二月甲午，洛州長史李仲玄為宗正卿。庚午，突厥寇定州、媯州之境。己卯，左領軍衛大將軍薛仁貴卒。</p>
<p class="em2" id="p164"><a class="gg-link" href="#p164" onclick="return changeColor(this);"></a>三月庚寅，突厥阿史那骨篤祿、阿史德元珍等圍單于都護府。丙午，彗見五車北，二十五日而滅。癸丑，中書令崔知溫卒。</p>
<p class="em2" id="p165"><a class="gg-link" href="#p165" onclick="return changeColor(this);"></a>夏四月己巳，還東都。甲申，綏州部落稽白鐵余據城平縣反，<span class="jiaozhusup">「落稽」二字各本原無，據新書卷三高宗紀、通鑑卷二０三補。通鑑「部」作「步」。</span>命將軍程務挺將兵討之。</p>
<p class="em2" id="p166"><a class="gg-link" href="#p166" onclick="return changeColor(this);"></a>五月庚寅，幸芳桂宮，阻雨，還東都。突厥寇蔚州，殺刺史李思儉，豐州都督崔智辨率師出朝那山掩擊之，為賊所敗，遂寇嵐州。</p>
<p class="em2" id="p167"><a class="gg-link" href="#p167" onclick="return changeColor(this);"></a>秋七月己丑，封皇孫重福為唐昌郡王。甲辰，相王輪改封豫王，更名旦。己丑，令唐昌郡王重福為京留守，劉仁軌副之。召皇太子至東都。己巳，河水溢，壞河陽城，水面高於城內五尺，北至鹽坎，居人廬舍漂沒皆盡，南北並壞。庚戌，熒惑入輿鬼，犯質星。</p>
<p class="em2" id="p168"><a class="gg-link" href="#p168" onclick="return changeColor(this);"></a>十一月，皇太子來朝。癸亥，幸奉天宮。時天后自封岱之後，勸上封中岳。每下詔草儀注，即歲饑、邊事警急而止。至是復行封中岳禮，上疾而止。上苦頭重不可忍，侍醫秦鳴鶴曰：「刺頭微出血，可愈。」天后帷中言曰：「此可斬，欲刺血於人主首耶！」上曰：「吾苦頭重，出血未必不佳。」即刺百會，上曰：「吾眼明矣。」戊戌，命將軍程務挺為單于道安撫大使，以招討總管討山賊元珍、骨篤祿、賀魯等。<span class="jiaozhusup">「討」字各本原作「材」，據冊府卷一一九改。</span>詔皇太子監國，裴炎、劉齊賢、郭正一等於東宮同平章事。丁未，自奉天宮還東都。上疾甚，宰臣已下並不得謁見。</p>
<p class="em2" id="p169"><a class="gg-link" href="#p169" onclick="return changeColor(this);"></a>十二月己酉，詔改永淳二年為弘道元年。將宣赦書，上欲親御則天門樓，氣逆不能上馬，遂召百姓於殿前宣之。禮畢，上問侍臣曰：「民庶喜否？」曰：「百姓蒙赦，無不感悅。」上曰：「蒼生雖喜，我命危篤。天地神祇若延吾一兩月之命，得還長安，死亦無恨。」是夕，帝崩於真觀殿，時年五十六。宣遺詔：「七日而殯，皇太子即位于柩前。園陵制度，務從節儉。軍國大事有不決者，取天后處分。」群臣上諡曰天皇大帝，廟號高宗。文明元年八月庚寅，葬於乾陵。天寶十三載，改諡曰天皇大弘孝皇帝。</p>
<p class="em2" id="p170"><a class="gg-link" href="#p170" onclick="return changeColor(this);"></a>史臣曰：大帝往在藩儲，見稱長者；暨升旒扆，頓異明哉。虛襟似納於觸鱗，下詔無殊於扇暍。既蕩情於帷薄，遂忽怠於基扃。惑麥斛之佞言，中宮被毒；聽趙師之誣說，元舅銜冤。忠良自是脅肩，姦佞於焉得志。卒致盤維盡戮，宗社為墟。古所謂一國為一人興，前賢為後愚廢，信矣哉！</p>
<p class="em2" id="p171"><a class="gg-link" href="#p171" onclick="return changeColor(this);"></a>贊曰：藉文鴻業，僅保餘位。封岱禮天，其德不類。伏戎于寢，構堂終墜。自蘊禍胎，邦家殄瘁。</p>
</div></body></html>