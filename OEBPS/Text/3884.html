<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊唐書-卷四十·志第二十·地理三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>志第二十</h1><hr/></div>
<div class="section" id="title-1"><h2>地理三</h2></div>
<p class="strong" id="p0"><a class="gg-link" href="#p0" onclick="return changeColor(this);"></a>淮南道六　江南道七　隴右道八</p>
<div class="section" id="title-2"><h3>淮南道</h3></div>
<p id="p1"><a class="gg-link" href="#p1" onclick="return changeColor(this);"></a>揚州大都督府　隋江都郡。武德三年，杜伏威歸國，於潤州江寧縣置揚州，以隋江都郡為兗州，置東南道行臺。七年，改兗州為邗州。九年，省江寧縣之揚州，改邗州為揚州，置大都督，督揚、和、滁、楚、舒、廬、壽七州<span class="jiaozhusup">「督」下各本原有「越」字，據寰宇記卷一二三刪。</span>。貞觀十年，改大都督為都督，督揚、滁、常、潤、和、宣、歙七州。龍朔二年，昇為大都督府。天寶元年，改為廣陵郡，依舊大都督府。乾元元年，復為揚州。自後置淮南節度使，親王為都督，領使；長史為節度副大使，知節度事。恆以此為治所。舊領縣四：江都、六合、海陵、高郵。戶二萬三千一百九十九，口九萬四千三百四十七。天寶領縣七，戶七萬七千一百五，口四十六萬七千八百五十七。在京師東南二千七百五十三里，至東都一千七百四十九里。</p>
<p class="em2" id="p2"><a class="gg-link" href="#p2" onclick="return changeColor(this);"></a>江都　漢縣，屬廣陵國。隋為江都郡。武德三年，改為兗州，七年改為邗州，九年改為揚州都督府，皆以江都為治所。</p>
<p class="em2" id="p3"><a class="gg-link" href="#p3" onclick="return changeColor(this);"></a>江陽<span class="jiaozhusup">「陽」字各本原作「陵」，據通典卷一八一、寰宇記卷一二三、新志改。</span>　貞觀十八年，分江都縣置，在郭下，與江都分理。</p>
<p class="em2" id="p4"><a class="gg-link" href="#p4" onclick="return changeColor(this);"></a>六合　漢堂邑縣，屬臨淮郡。晉置秦郡，北齊為秦州<span class="jiaozhusup">二「秦」字各本原作「泰」，據隋志、寰宇記卷一二三改。</span>，後周為方州，隋改為兗州。武德七年，復為方州，置六合縣。又分六合置石梁縣。貞觀元年，省方州，併石梁入六合，屬揚州。</p>
<p class="em2" id="p5"><a class="gg-link" href="#p5" onclick="return changeColor(this);"></a>海陵　漢縣，屬臨淮郡。至隋，屬南兗州。武德二年，屬揚州。景龍二年，分置海安縣。開元十年省，併入海陵。</p>
<p class="em2" id="p6"><a class="gg-link" href="#p6" onclick="return changeColor(this);"></a>高郵　漢縣，屬廣陵國，至隋不改。武德二年，屬兗州。州改，仍舊。</p>
<p class="em2" id="p7"><a class="gg-link" href="#p7" onclick="return changeColor(this);"></a>揚子　永淳元年，分江都縣置。</p>
<p class="em2" id="p8"><a class="gg-link" href="#p8" onclick="return changeColor(this);"></a>天長　天寶元年，割江都、六合、高郵三縣地置千秋縣，天寶七載，改為天長。</p>
<p id="p9"><a class="gg-link" href="#p9" onclick="return changeColor(this);"></a>楚州中　隋江都郡之山陽縣<span class="jiaozhusup">「山」字各本原作「南」，據本卷下文及隋志、新志改。</span>。武德四年，臧君相歸附，立為東楚州，領山陽、安宜、鹽城三縣。八年，廢西楚州，以盱眙來屬，仍去「東」字。天寶元年，改為淮陰郡。乾元元年，復為楚州。舊領縣四，戶三千三百五十七，口一萬六千二百六十二。天寶領縣五，戶二萬六千六十二，口十五萬三千。在京師西南二千五百一里，至東都一千六百六十里。</p>
<p class="em2" id="p10"><a class="gg-link" href="#p10" onclick="return changeColor(this);"></a>山陽　漢射陽縣地，屬臨淮郡。晉置山陽郡，改為山陽縣。武德四年，置東楚州。八年，去「東」字，治於此縣。縣東南有射陽湖。</p>
<p class="em2" id="p11"><a class="gg-link" href="#p11" onclick="return changeColor(this);"></a>鹽城　漢鹽瀆縣地，屬臨淮郡。久無城邑，隋末，韋徹於此置射州，立射陽、安樂、新安三縣。武德四年歸國，因而不改。七年，廢射州及三縣，置鹽城縣於廢射州，仍屬楚州。</p>
<p class="em2" id="p12"><a class="gg-link" href="#p12" onclick="return changeColor(this);"></a>盱眙　漢縣，屬臨淮郡。武德四年，置西楚州。置總管，管東楚、西楚。領盱眙一縣。八年，廢西楚州，以盱眙屬楚州。</p>
<p class="em2" id="p13"><a class="gg-link" href="#p13" onclick="return changeColor(this);"></a>寶應　漢平安縣，屬廣陵國。武德四年，置倉州，領安宜一縣。七年，州廢，縣屬楚州。肅宗上元三年建巳月，於此縣得定國寶十三枚，因改元寶應，仍改安宜為寶應。</p>
<p class="em2" id="p14"><a class="gg-link" href="#p14" onclick="return changeColor(this);"></a>淮陰　乾封二年，分山陽縣置於隋舊廢縣。</p>
<p id="p15"><a class="gg-link" href="#p15" onclick="return changeColor(this);"></a>滁州下　隋江都之清流縣。武德三年，杜伏威歸國，置滁州，又以揚州之全椒來屬。天寶元年，改為永陽郡。乾元元年，復為滁州。舊領縣二，戶四千六百八十九，口二萬一千五百三十五。天寶領縣三，戶二萬六千四百八十六，口十五萬二千三百七十四。在京師東南二千五百六十四里，至東都一千七百四十六里。</p>
<p class="em2" id="p16"><a class="gg-link" href="#p16" onclick="return changeColor(this);"></a>清流　漢全椒縣地，屬九江郡。梁置南譙州，居桑根山之朝陽，在今縣西南八十里南譙州故城是也<span class="jiaozhusup">「南」字各本原作「內」。按本卷下文及寰宇記卷一二八均作「南譙故城」，據改。</span>。北齊自南譙故城經治於此新昌郡城<span class="jiaozhusup">寰宇記卷一二八作「高齊至天保三年，徙南譙州于新昌郡。」此處「經」字疑當作「徙」。</span>，今州治是也。隋改南譙為滁州，後廢。武德三年復置，皆治於清流縣。</p>
<p class="em2" id="p17"><a class="gg-link" href="#p17" onclick="return changeColor(this);"></a>全椒　漢舊縣名。梁北譙郡，又改為臨滁郡。隋改為滁縣，煬帝復為全椒。</p>
<p class="em2" id="p18"><a class="gg-link" href="#p18" onclick="return changeColor(this);"></a>永陽　景龍二年，分清流縣置。</p>
<p id="p19"><a class="gg-link" href="#p19" onclick="return changeColor(this);"></a>和州　隋歷陽郡。武德三年，杜伏威歸國，改為和州。天寶元年，改為歷陽郡。乾元元年，復為和州。舊領縣二，戶五千七百三十，口三萬三千四百一。天寶領縣三，戶二萬四千七百九十四，口十二萬一千一十三。在京師東南二千六百八十三里，至東都一千八百一十一里。</p>
<p class="em2" id="p20"><a class="gg-link" href="#p20" onclick="return changeColor(this);"></a>歷陽　漢縣，屬九江郡。東晉置歷陽郡。宋為南豫州，北齊置和州。隋為歷陽郡。國初，復為和州。皆治此縣。</p>
<p class="em2" id="p21"><a class="gg-link" href="#p21" onclick="return changeColor(this);"></a>烏江　漢東城縣之烏江亭，屬九江郡。北齊為密江郡，陳為臨江郡，後周為問江郡，隋為烏江郡，縣皆治此。</p>
<p class="em2" id="p22"><a class="gg-link" href="#p22" onclick="return changeColor(this);"></a>含山　武德六年置，八年廢。長安四年復，為武壽縣。神龍元年，復為含山。</p>
<p id="p23"><a class="gg-link" href="#p23" onclick="return changeColor(this);"></a>濠州下　隋為鍾離郡。武德三年，改為濠州。又改臨濠為定遠縣，化明為招義縣。領鍾離、塗山、定遠、招義四縣。武德四年，省塗山入鍾離。天寶元年，改為鍾離郡。乾元元年，復為濠州。舊領縣三，戶二千六百六十，口一萬三千八百五十五。天寶，戶二萬一千八百六十四，口十萬八千三百六十一。在京師東南二千一百五十里，至東都一千三百一十三里。</p>
<p class="em2" id="p24"><a class="gg-link" href="#p24" onclick="return changeColor(this);"></a>鍾離　漢縣，屬九江郡。晉、宋、齊、梁，置徐州。隋初為濠州，煬帝復為鍾離郡。武德三年<span class="jiaozhusup">「三」字各本原作「八」。按下文有武德七年，此不當作八年，據本卷上文及寰宇記卷一二八改。</span>，置濠州。皆治於此。武德七年，省塗山縣併入。</p>
<p class="em2" id="p25"><a class="gg-link" href="#p25" onclick="return changeColor(this);"></a>定遠　漢曲陽縣地，屬九江郡。隋置定遠縣。</p>
<p class="em2" id="p26"><a class="gg-link" href="#p26" onclick="return changeColor(this);"></a>招義　漢淮陵縣地，屬臨淮。宋置濟陰郡。武德七年，改為招義。</p>
<p id="p27"><a class="gg-link" href="#p27" onclick="return changeColor(this);"></a>廬州上　隋廬江郡。武德三年，改為廬州，領合肥、廬江、慎三縣。七年，廢巢州為巢縣來屬。天寶元年，改為廬江郡。乾元元年，復為廬州，自中升為上。舊領縣四，戶五千三百五十八，口二萬七千五百一十三。天寶領縣五，戶四萬三千三百二十三，口二十萬五千三百九十六。在京師東南二千三百八十七里，至東都一千五百六十九里。</p>
<p class="em2" id="p28"><a class="gg-link" href="#p28" onclick="return changeColor(this);"></a>合肥　漢縣，屬九江郡。舊縣在北。夏水出城父東南，至此與肥水合，故曰合肥。梁置合州，隋初為廬江郡，皆治此縣。</p>
<p class="em2" id="p29"><a class="gg-link" href="#p29" onclick="return changeColor(this);"></a>慎　漢逡遒縣，屬九江郡。古城在今縣南。隋為慎縣。</p>
<p class="em2" id="p30"><a class="gg-link" href="#p30" onclick="return changeColor(this);"></a>巢　漢居巢縣，屬廬江郡。隋為襄安縣。武德三年，置巢州，分襄安立開城、扶陽二縣。七年，廢巢州及開城、扶陽二縣，改襄安為巢縣，屬廬州。</p>
<p class="em2" id="p31"><a class="gg-link" href="#p31" onclick="return changeColor(this);"></a>廬江　漢郡名。漢龍舒縣地，屬廬江郡。梁置湖州<span class="jiaozhusup">按「湖」字疑誤。殿本隋志、通典卷一八一作為「相」，百衲本隋志作「湘」。</span>，隋復舊也。</p>
<p class="em2" id="p32"><a class="gg-link" href="#p32" onclick="return changeColor(this);"></a>舒城　開元二十三年，分合肥、廬江二縣置，取古龍舒縣為名。</p>
<p id="p33"><a class="gg-link" href="#p33" onclick="return changeColor(this);"></a>壽州中　隋為淮南郡。武德三年，杜伏威歸國，改為壽州。七年，置都督府，督壽、蓼二州，領壽春、安豐、霍丘三縣。貞觀元年，廢都督府，又以廢霍州之霍山縣來屬。天寶元年，改為壽春郡，又置霍山縣。乾元元年，復為壽州。舊領縣四，戶二千九百九十六，口一萬四千七百一十八。天寶領縣五，戶三萬五千五百八十二，口十八萬七千五百八十七。在京師東南二千二百一十七里，至東都一千三百九里。</p>
<p class="em2" id="p34"><a class="gg-link" href="#p34" onclick="return changeColor(this);"></a>壽春　漢縣，屬九江郡。晉改為壽陽。晉於此置揚州，齊置豫州，後魏置揚州，梁復為豫州，後周置揚州。隋改壽州，煬帝為淮南郡，武德為壽州。皆以壽春為治所。</p>
<p class="em2" id="p35"><a class="gg-link" href="#p35" onclick="return changeColor(this);"></a>安豐　漢六國<span class="jiaozhusup">寰宇記卷一二九安豐縣：「春秋時六國地……漢為縣，屬六安國。」此處疑有訛誤。</span>，故城在縣南。梁置安豐郡。縣界有芍陂，灌田萬頃，號安豐塘。隋因置縣。</p>
<p class="em2" id="p36"><a class="gg-link" href="#p36" onclick="return changeColor(this);"></a>霍山　漢灊縣<span class="jiaozhusup">「灊」下各本原有「城」字，據漢志、寰宇記卷一二九刪。</span>，屬廬江郡。隋置霍山應城三縣<span class="jiaozhusup">此處當有訛誤。據本卷下文及寰宇記卷一二九、新志，疑當作：「武德四年，以霍山、應城、灊城三縣置霍州。」</span>。貞觀元年，廢霍州，省應城、灊城二縣，以霍山屬壽州。</p>
<p class="em2" id="p37"><a class="gg-link" href="#p37" onclick="return changeColor(this);"></a>盛唐　舊霍山縣。神功元年，改為武昌。神龍元年，復為霍山。開元二十七年，改為盛唐，仍移治於騶虞城。</p>
<p class="em2" id="p38"><a class="gg-link" href="#p38" onclick="return changeColor(this);"></a>霍丘　漢松滋縣地，屬廬江郡。武德四年，置蓼州，領霍丘一縣。七年，蓼州廢，霍丘屬壽州。縣北有安豐津，斬毋丘儉處。</p>
<p id="p39"><a class="gg-link" href="#p39" onclick="return changeColor(this);"></a>光州緊中　隋弋陽郡。武德三年，改為光州，置總管府，以定城縣為弦州，殷城縣為義州，以廢宋安郡為谷州，凡管光、弦、義、谷、廬五州。光州領光山、樂安、固始三縣。武德七年，改總管為都督府。貞觀元年，罷都督府，省弦州及義州，以定城、殷城二縣來屬。又省谷州，以宋安併入樂安。天寶元年，改為弋陽郡。乾元元年，復為光州。舊領縣五，戶五千六百四十九，口二萬八千二百九十一。天寶，戶三萬一千四百七十三，口十九萬八千五百八十。至京師一千八百五十五里，至東都九百二十五里。</p>
<p class="em2" id="p40"><a class="gg-link" href="#p40" onclick="return changeColor(this);"></a>定城　漢弋陽地，屬汝南郡。南齊為南弋陽縣，尋改為定城。武德三年，於縣置弦州，領定城一縣。貞觀元年，廢弦州，以定城屬光州，州所理也。</p>
<p class="em2" id="p41"><a class="gg-link" href="#p41" onclick="return changeColor(this);"></a>光山　晉分弋陽置西陽縣，梁於縣置光州，隋為弋陽郡。武德三年，復為光州，治於光山縣。太極元年，移州理於定城。</p>
<p class="em2" id="p42"><a class="gg-link" href="#p42" onclick="return changeColor(this);"></a>仙居　漢軑縣<span class="jiaozhusup">「軑」字各本原作「円」，據漢志、元和志卷九、寰宇記卷一二七改。下同。</span>，屬江夏郡，古城在縣北十里。宋分軑縣置樂安縣。天寶元載，改為仙居。</p>
<p class="em2" id="p43"><a class="gg-link" href="#p43" onclick="return changeColor(this);"></a>殷城　漢期思縣地，屬汝南郡。宋置苞信縣。隋改為殷城，取縣東古殷城為名。</p>
<p class="em2" id="p44"><a class="gg-link" href="#p44" onclick="return changeColor(this);"></a>固始　漢寖縣，屬汝南郡，後漢改為固始。</p>
<p id="p45"><a class="gg-link" href="#p45" onclick="return changeColor(this);"></a>蘄州中　隋蘄春郡<span class="jiaozhusup">「蘄」字各本原作「宜」，據隋志、通典卷一八一、寰宇記卷一二七改。</span>。武德四年，平朱粲，改為蘄州，領蘄春、蘄水、羅田、黃梅、浠水五縣<span class="jiaozhusup">各本原作「沛水」，據寰宇記卷一二七、新志改。下同。</span>。其年，省蘄水入蘄春，又分蘄春立永寧，省羅田入浠水。又改浠水為蘭溪，又於黃梅縣置南晉州。八年，州廢，以黃梅來屬。天寶元年，改為蘄春郡。乾元元年，復為蘄州。舊領縣四，戶一萬六百一十二，口三萬九千六百七十八。天寶，戶二萬六千八百九，口十八萬六千八百四十九。至京師二千五百六十里，至東都一千八百二十四里。</p>
<p class="em2" id="p46"><a class="gg-link" href="#p46" onclick="return changeColor(this);"></a>蘄春　漢縣，屬江夏郡。吳為蘄春郡。晉改為西陽，又改為蘄陽。周平淮南<span class="jiaozhusup">「周」字各本原作「因」，據隋志、元和志卷二七改。</span>，改為蘄州。</p>
<p class="em2" id="p47"><a class="gg-link" href="#p47" onclick="return changeColor(this);"></a>黃梅　漢蘄春縣地<span class="jiaozhusup">「地」下各本原有「屬」字，據通典卷一八一、寰宇記卷一二七、通鑑卷一八九注引舊唐書刪。</span>。宋分置新蔡郡。隋改為黃梅。武德四年，置南晉州，領黃梅、義豐、長吉、塘陽、新蔡五縣。八年，廢州，仍省義豐等四縣，以黃梅來屬。</p>
<p class="em2" id="p48"><a class="gg-link" href="#p48" onclick="return changeColor(this);"></a>廣濟　漢蘄春縣地。武德四年，置永寧縣。天寶元年，改為廣濟縣。</p>
<p class="em2" id="p49"><a class="gg-link" href="#p49" onclick="return changeColor(this);"></a>蘄水　漢蘄春縣地，宋置浠水縣。武德四年，改為蘭溪。天寶元年，改為蘄水。</p>
<p id="p50"><a class="gg-link" href="#p50" onclick="return changeColor(this);"></a>申州中　隋義陽郡。武德四年，置申州，領義陽、鍾山二縣。八年，省南羅州，又以羅山來屬。天寶元年，改為義陽郡。乾元元年，復為申州。舊領縣三，戶四千七百二十九，口二萬三千六十一。天寶，戶二萬五千八百六十四，口十四萬七千七百五十六。至京師一千七百九十六里，至東都九百四十三里。</p>
<p class="em2" id="p51"><a class="gg-link" href="#p51" onclick="return changeColor(this);"></a>義陽　漢平氏縣之義陽鄉<span class="jiaozhusup">「縣」下各本原重一「縣」字，據元和志卷九、寰宇記卷一三二、通鑑卷八五注引舊唐書刪。</span>，屬南陽郡。魏分南陽立義陽郡。晉自石城徙居於仁順，今州理也。宋置司州，後魏改為郢州，隋改為申州。</p>
<p class="em2" id="p52"><a class="gg-link" href="#p52" onclick="return changeColor(this);"></a>鍾山　漢鄳縣地，屬江夏郡。隋改鍾山縣。</p>
<p class="em2" id="p53"><a class="gg-link" href="#p53" onclick="return changeColor(this);"></a>羅山　漢鄳縣地，隋為羅山縣。武德四年，置南羅州<span class="jiaozhusup">「南」字各本原無，據本卷上文及元和志卷九、寰宇記卷一三二補。</span>，領羅山一縣。八年廢，屬申州。</p>
<p id="p54"><a class="gg-link" href="#p54" onclick="return changeColor(this);"></a>黃州下　隋永安郡。武德三年，改為黃州，置總管，管黃、蘄、亭、南司四州<span class="jiaozhusup">「司」字各本原無，據本卷下文及寰宇記卷一三一補。</span>。黃州領黃岡、木蘭、麻城、黃陂四縣。其年，省木蘭縣，分黃岡置堡城縣，分麻城置陽城縣。仍於麻城縣置亭州，於黃陂縣置南司州。七年，廢南司州及亭州，縣並屬黃州。仍省堡城入黃岡。貞觀元年，罷都督府。天寶元年，改為齊安郡。乾元元年，復為黃州。舊領縣三，戶四千八百九十六，口二萬二千六十。天寶，戶一萬五千五百一十二，口九萬六千三百六十八。在京師東南二千一百四十八里，至東都一千四百七十里。</p>
<p class="em2" id="p55"><a class="gg-link" href="#p55" onclick="return changeColor(this);"></a>黃岡　漢西陵縣地，江夏郡。北齊於舊城西南築小城，置衡州，領齊安一郡。隋改齊安為黃州，治黃岡。</p>
<p class="em2" id="p56"><a class="gg-link" href="#p56" onclick="return changeColor(this);"></a>黃陂　漢西陵縣地。後周於古黃城西四十里獨家村置黃陂縣。武德三年，置南司州。七年，州廢，縣屬黃州。</p>
<p class="em2" id="p57"><a class="gg-link" href="#p57" onclick="return changeColor(this);"></a>麻城　漢西陵縣地。隋置麻城縣。武德三年，於縣置亭州，領麻城、陽城二縣。八年，州廢，仍省陽城入麻城，縣屬黃州。</p>
<p id="p58"><a class="gg-link" href="#p58" onclick="return changeColor(this);"></a>安州中都督府　隋安陸郡。武德四年，平王世充，改為安州，領安陸、雲夢、應陽、孝昌、吉陽、應山、京山、富水八縣。其年，於應山縣置應州，領應山一縣。於孝昌縣置澴州<span class="jiaozhusup">各本原作「環州」，據隋志、新志改。下同。</span>，領孝昌一縣。以富水、京山二縣屬溫州。改應陽為應城縣。安州置總管，管澴、應二州。七年州廢，澴、應二州縣屬安州。改為大都督府，督安、申、陽、溫、復、沔、光、黃、蘄九州。六年，罷都督府<span class="jiaozhusup">按上文已言武德七年，此處不當又有六年。且下文有七年……十二年，而武德無十二年。合鈔卷六０地理志「六年」上有「貞觀」二字，當是。</span>。七年，又置，督安、隋、溫、沔、復五州。十二年，罷都督府。天寶元年，改為安陸郡，依舊為都督府，督安、隋、郢、沔四州。乾元元年，復為安州。舊領縣六，戶六千三百三十八，口二萬六千五百一十九。天寶，戶二萬二千二百二十一，口十七萬一千二百二。在京師東南二千五十一里，至東都一千一百九十里。</p>
<p class="em2" id="p59"><a class="gg-link" href="#p59" onclick="return changeColor(this);"></a>安陸　漢縣，屬江夏郡。宋分江夏立安陸郡。武德四年，改為安州，治於安陸。</p>
<p class="em2" id="p60"><a class="gg-link" href="#p60" onclick="return changeColor(this);"></a>孝昌　宋分安陸縣置。武德四年，置澴州，領孝昌、澴陽二縣。八年，州廢，以澴陽、孝昌屬安州。</p>
<p class="em2" id="p61"><a class="gg-link" href="#p61" onclick="return changeColor(this);"></a>雲夢　漢安陸縣地。後魏分安陸，於雲夢古城置雲夢縣。</p>
<p class="em2" id="p62"><a class="gg-link" href="#p62" onclick="return changeColor(this);"></a>應城　宋分安陸縣置應城縣，隋改為應陽。武德四年，復為應城。</p>
<p class="em2" id="p63"><a class="gg-link" href="#p63" onclick="return changeColor(this);"></a>吉陽　梁分安陸置平陽縣，後魏改為京池。隋改為吉陽，取山名。</p>
<p class="em2" id="p64"><a class="gg-link" href="#p64" onclick="return changeColor(this);"></a>應山　漢隋縣地，屬南陽郡。梁分隋縣置永陽縣。隋改為應山，以縣北山為名。</p>
<p id="p65"><a class="gg-link" href="#p65" onclick="return changeColor(this);"></a>舒州下　隋同安郡。武德四年，改為舒州，領懷寧、宿松、太湖、望江、同安五縣。其年，割宿松置嚴州。五年，又割望江置高州，又改高州為智州。六年，舒州置總管府，管舒、嚴、智三州。七年，廢智州，望江屬嚴州。八年，又廢嚴州，以望江、宿松二縣來屬。貞觀元年，罷都督府。天寶元年，改為同安郡。至德二年二月，改盛唐郡。乾元元年，復為舒州。舊領縣五，戶九千三百六十一，口三萬七千五百三十八。天寶，戶三萬五千三百五十三，口十八萬六千三百九十八。在京師東南二千六百二十六里，至東京一千八百九十三里。</p>
<p class="em2" id="p66"><a class="gg-link" href="#p66" onclick="return changeColor(this);"></a>懷寧　漢皖縣地，晉於皖縣置懷寧縣。晉置晉熙郡。隋改為熙州，又為同安郡。武德四年，改為舒州，以懷寧為州治。</p>
<p class="em2" id="p67"><a class="gg-link" href="#p67" onclick="return changeColor(this);"></a>宿松　漢皖縣地，梁置高塘郡。隋罷郡，置宿松縣。武德四年，置嚴州，領宿松一縣。七年，廢智州，以望江來屬。八年，廢嚴州，二縣來屬舒州。</p>
<p class="em2" id="p68"><a class="gg-link" href="#p68" onclick="return changeColor(this);"></a>望江　漢皖縣地，晉置新冶縣<span class="jiaozhusup">「冶」字各本原作「治」，據宋志、寰宇記卷一二五改。下同。</span>。陳於縣置大雷郡。隋改新冶為義鄉，尋改為望江。武德四年，置高州，尋改為智州。七年，州廢，縣屬嚴州。八年，廢州，以縣屬舒州。</p>
<p class="em2" id="p69"><a class="gg-link" href="#p69" onclick="return changeColor(this);"></a>太湖　漢皖縣地，宋置太湖縣。</p>
<p class="em2" id="p70"><a class="gg-link" href="#p70" onclick="return changeColor(this);"></a>同安　漢樅陽縣，屬廬江郡。梁置樅陽郡。隋罷郡為同安縣，取界內古城名。</p>
<div class="section" id="title-3"><h3>江南道</h3></div>
<div class="section" id="title-4"><h3>江南東道</h3></div>
<p id="p71"><a class="gg-link" href="#p71" onclick="return changeColor(this);"></a>潤州上　隋江都郡之延陵縣。武德三年，杜伏威歸國，置潤州於丹徒縣<span class="jiaozhusup">「丹徒」，各本原作「丹陽」。據本卷下文及寰宇記卷八九改。</span>，改隋延陵縣為丹徒，移延陵還治故縣，屬茅州。六年，輔公祏反，復據其地。七年，平公祏，又置潤州，領丹徒縣。八年，廢簡州，以曲阿來屬。九年，揚州移理江都，以延陵、句容、白下三縣屬潤州。天寶元年，改為丹陽郡。乾元元年，復為潤州。永泰後，常為浙江西道觀察使理所。舊領縣五，戶二萬五千三百六十一，口十二萬七千一百四。天寶領縣六，戶十萬二千三十三，口六十六萬二千七百六。在京師東南二千八百二十一里，至東都一千七百九十七里。</p>
<p class="em2" id="p72"><a class="gg-link" href="#p72" onclick="return changeColor(this);"></a>丹徒　漢縣，屬會稽郡。春秋吳朱方之邑地，吳為京口戍。晉置南徐州。隋為延陵鎮，因改為延陵縣。尋以蔣州之延陵、永年，常州之曲阿三縣置潤州，東潤浦為名。皆治於丹徒縣。</p>
<p class="em2" id="p73"><a class="gg-link" href="#p73" onclick="return changeColor(this);"></a>丹陽　漢曲阿縣，屬會稽郡。又改名雲陽，後復為曲阿。武德五年，於縣置簡州。八年，州廢，縣屬潤州。天寶元年，改為丹陽縣，取漢郡名。</p>
<p class="em2" id="p74"><a class="gg-link" href="#p74" onclick="return changeColor(this);"></a>延陵　漢曲阿縣地，晉分置延陵郡<span class="jiaozhusup">據晉志、元和志卷二五、寰宇記卷八九，「郡」字當作「縣」。</span>。隋移郡丹徒<span class="jiaozhusup">據本卷上文及寰宇記卷八九，「郡」字當作為「治」。</span>。武德三年，移於今所，屬茅州。七年，廢茅州，以縣屬蔣州。八年，改蔣州為揚州。九年，改屬潤州。</p>
<p class="em2" id="p75"><a class="gg-link" href="#p75" onclick="return changeColor(this);"></a>上元　楚金陵邑，秦為秣陵。吳名建業，宋為建康。晉分秣陵置臨江縣，晉武改為江寧。武德三年，於縣置揚州，仍置東南道行臺，改江寧為歸化。六年，輔公祏反，據其地。七年，公祏平，置行臺尚書省，改揚州為蔣州。廢茅州，以句容二縣來屬蔣州<span class="jiaozhusup">據本卷上文及新志，「句容」下當脫「延陵」二字。</span>。八年，罷行臺，改蔣州置揚州大都督府。改歸化縣為金陵<span class="jiaozhusup">「陵」字聞本作「隄」，殿、懼盈齋、局、廣本作為「提」，據本卷下文及新志改。</span>。揚州領金陵、句容、丹陽、溧水六縣。九年，揚州移治江都，改金陵為白下縣。以延陵、句容、白下三縣屬潤州，丹陽、溧陽、溧水三縣屬宣州。移白下治故白下城。貞觀七年，復移今所。九年，改為江寧縣。至德二年二月，置江寧郡。乾元元年，於江寧置昇州，割潤州之句容江寧、宣州之當塗溧水四縣，置浙西節度使。上元二年，復為上元縣，還潤州。當塗等三縣，各依舊屬。</p>
<p class="em2" id="p76"><a class="gg-link" href="#p76" onclick="return changeColor(this);"></a>句容　漢縣，屬丹陽郡。武德四年，於縣置茅州，領句容。七年，州廢，以縣屬蔣州。九年，屬潤州。乾元元年，屬昇州。寶應元年州廢，屬潤州。</p>
<p class="em2" id="p77"><a class="gg-link" href="#p77" onclick="return changeColor(this);"></a>金壇　垂拱四年，分延陵縣置也。</p>
<p id="p78"><a class="gg-link" href="#p78" onclick="return changeColor(this);"></a>常州上　隋毗陵郡。武德三年，杜伏威歸化，置常州，領晉陵、義興、無錫、武進四縣。六年，復陷輔公祏。七年，公祏平，復置常州，於義興置南興州。八年，州廢，義興來屬，省武進入晉陵。天寶元年，改為晉陵郡。乾元元年，復為常州。舊領縣四，戶二萬一千一百八十二，口十一萬一千六百六。天寶領縣五，戶十萬二千六百三十一，口六十九萬六百七十三。在京師東南二千八百四十三里，至東京一千九百八十三里。</p>
<p class="em2" id="p79"><a class="gg-link" href="#p79" onclick="return changeColor(this);"></a>晉陵　漢毗陵縣，屬會稽郡，吳延陵邑也。晉改為晉陵郡。隋省郡，於常熟縣置常州。武德中，移於今治。</p>
<p class="em2" id="p80"><a class="gg-link" href="#p80" onclick="return changeColor(this);"></a>武進　晉分曲阿縣置武進，梁改為蘭陵，隋廢。垂拱二年，又分晉陵置，治於州內。</p>
<p class="em2" id="p81"><a class="gg-link" href="#p81" onclick="return changeColor(this);"></a>江陰　梁分蘭陵縣置。武德三年，於縣置暨州，領江陰、暨陽、利城三縣。九年，省暨陽、利城入江陰，屬常州。</p>
<p class="em2" id="p82"><a class="gg-link" href="#p82" onclick="return changeColor(this);"></a>義興　漢陽羨縣，屬會稽郡。晉立義興郡及縣。武德七年，置南興州，領義興、陽羨、臨津三縣。八年，廢南興州及陽羨、臨津二縣<span class="jiaozhusup">「南」字各本原無，據本卷上文及寰宇記卷九二補。</span>，義興復隸常州。</p>
<p class="em2" id="p83"><a class="gg-link" href="#p83" onclick="return changeColor(this);"></a>無錫　漢縣，屬會稽郡，隋屬常州。</p>
<p id="p84"><a class="gg-link" href="#p84" onclick="return changeColor(this);"></a>蘇州上　隋吳郡，隋末陷賊。武德四年，平李子通，置蘇州。六年，又陷輔公祏。七年，平公祏，復置蘇州都督，督蘇、湖、杭、暨四州，治於故吳城，分置嘉興縣。八年，廢嘉興入吳縣。九年，罷都督。貞觀八年，復置嘉興縣。領吳城、崑山、嘉興、常熟四縣。天寶元年，改為吳郡。乾元元年，復為蘇州。舊領縣四，戶一萬一千八百五十九，口五萬四千四百七十一。天寶領縣六，戶七萬六千四百二十一，口六十三萬二千六百五十五。在京師東南三千一百九十九里，至東都二千五百里。</p>
<p class="em2" id="p85"><a class="gg-link" href="#p85" onclick="return changeColor(this);"></a>吳　春秋時吳都闔閭邑。漢為吳縣，屬會稽郡。隋平陳，置蘇州，取州西姑蘇山為名。</p>
<p class="em2" id="p86"><a class="gg-link" href="#p86" onclick="return changeColor(this);"></a>嘉興　漢由拳縣，屬會稽郡。吳改嘉興，隋廢。武德七年，復置，屬蘇州。八年，廢入吳。貞觀八年，復置，屬蘇州。</p>
<p class="em2" id="p87"><a class="gg-link" href="#p87" onclick="return changeColor(this);"></a>崑山　漢婁縣，屬會稽郡。梁分婁縣置信義縣。又分信義置崑山，取縣界山名。</p>
<p class="em2" id="p88"><a class="gg-link" href="#p88" onclick="return changeColor(this);"></a>常熟　晉分吳縣置海虞縣。梁改常熟縣，今崑山縣東一百三十里常熟故城是也。隋舊治南沙城，武德七年，移於今所治城。</p>
<p class="em2" id="p89"><a class="gg-link" href="#p89" onclick="return changeColor(this);"></a>長洲　萬歲通天元年，分吳縣置，在郭下，分治州界。</p>
<p class="em2" id="p90"><a class="gg-link" href="#p90" onclick="return changeColor(this);"></a>海鹽　漢縣，屬會稽郡。久廢。景雲二年，分嘉興縣復置。先天元年，復廢。開元五年，復置，治吳禦城。</p>
<p id="p91"><a class="gg-link" href="#p91" onclick="return changeColor(this);"></a>湖州上　隋吳郡之烏程縣。武德四年，平李子通，置湖州，領烏程一縣。六年，復沒于輔公祏。七年平賊，復置。仍廢武州，以武康來屬。又省雉州，以長城縣來屬。天寶元年，改為吳興郡。乾元元年，復為湖州。舊領縣五，戶一萬四千一百三十五，口七萬六千四百三十。天寶領縣五，戶七萬三千三百六，口十七萬七千六百九十八。在京師東南三千四百四十一里，至東都二千六百四十四里。</p>
<p class="em2" id="p92"><a class="gg-link" href="#p92" onclick="return changeColor(this);"></a>烏程　漢縣，屬會稽郡。梁置震州，取震澤為名。隋改湖州，取州東太湖為名。皆治烏程。</p>
<p class="em2" id="p93"><a class="gg-link" href="#p93" onclick="return changeColor(this);"></a>武康　吳分烏程、餘杭二縣立永安縣，晉改為永康，又改為武康。武德四年，置武州。七年，州廢，縣屬湖州。</p>
<p class="em2" id="p94"><a class="gg-link" href="#p94" onclick="return changeColor(this);"></a>長城　晉分烏程置長城縣。武德四年，置雉州，領長城、原鄉二縣。七年，州廢及原鄉併入長城，屬湖州。</p>
<p class="em2" id="p95"><a class="gg-link" href="#p95" onclick="return changeColor(this);"></a>安吉　武德四年置，屬桃州。七年，廢入長城。麟德元年，復分長城縣置。</p>
<p class="em2" id="p96"><a class="gg-link" href="#p96" onclick="return changeColor(this);"></a>德清　天授二年，分武康置武原縣。景雲二年，改為臨溪。天寶元年，改為德清縣。</p>
<p id="p97"><a class="gg-link" href="#p97" onclick="return changeColor(this);"></a>杭州上　隋餘杭郡。武德四年，平李子通，置杭州，領錢塘、富陽、餘杭三縣。六年，復沒于輔公祏。七年平賊，復置杭州。八年，廢潛州，以於潛縣來屬。貞觀四年，分錢塘置鹽官縣。天寶元年，改為餘杭郡<span class="jiaozhusup">「為」字各本原作「屬」，據寰宇記卷九三改。</span>。乾元元年，復為杭州。舊領縣五，戶三萬五百七十一，口十五萬三千七百二十。天寶領縣九，戶八萬六千二百五十八，口五十八萬五千九百六十三。在京師東南三千五百五十六里，至東都二千九百一十九里。</p>
<p class="em2" id="p98"><a class="gg-link" href="#p98" onclick="return changeColor(this);"></a>錢塘　漢縣，屬會稽郡。隋於餘杭縣置杭州，又自餘杭移州理錢塘。又移州於柳浦西，今州城是。貞觀六年，自州治南移於今所，去州十一里。又移治新城戍。開元二十一年，移治州郭下。二十五年，復還舊所。</p>
<p class="em2" id="p99"><a class="gg-link" href="#p99" onclick="return changeColor(this);"></a>鹽官　漢海鹽縣地，有鹽官，吳遂名縣。武德四年，屬東武州。七年，省入錢塘。貞觀四年，復分錢塘置。</p>
<p class="em2" id="p100"><a class="gg-link" href="#p100" onclick="return changeColor(this);"></a>餘杭　漢縣，屬會稽郡。隋置杭州，後徙治錢塘。</p>
<p class="em2" id="p101"><a class="gg-link" href="#p101" onclick="return changeColor(this);"></a>富陽　漢富春縣，屬會稽郡。晉改為富陽。隋舊縣。</p>
<p class="em2" id="p102"><a class="gg-link" href="#p102" onclick="return changeColor(this);"></a>於潛　漢縣，屬丹陽郡。武德七年，置潛州，領於潛、臨水二縣。八年，廢潛州及臨水縣，於潛還杭州。</p>
<p class="em2" id="p103"><a class="gg-link" href="#p103" onclick="return changeColor(this);"></a>臨安　垂拱四年，分餘杭、於潛，置於廢臨水縣。</p>
<p class="em2" id="p104"><a class="gg-link" href="#p104" onclick="return changeColor(this);"></a>新城　永淳元年，分富陽置。</p>
<p class="em2" id="p105"><a class="gg-link" href="#p105" onclick="return changeColor(this);"></a>紫溪　垂拱二年，分於潛置。萬歲通天元年，改為武隆。其年，依舊為紫溪。</p>
<p class="em2" id="p106"><a class="gg-link" href="#p106" onclick="return changeColor(this);"></a>唐山　萬歲通天元年，分紫溪，又別置武隆縣。神龍元年，改為唐山。</p>
<p id="p107"><a class="gg-link" href="#p107" onclick="return changeColor(this);"></a>越州中都督府　隋會稽郡。武德四年，平李子通，置越州總管，管越、嵊、姚、鄞、浙、綱、衢、穀、麗、嚴、婺十一州。越州領會稽、諸暨、山陰三縣。七年，改總管為都督，督越、婺、鄞、嵊、麗五州。越州領會稽、諸暨、山陰、餘姚四縣。八年，廢鄞州為鄮縣，嵊州為剡縣，來屬。麗州為永康，屬婺州。省山陰縣。督越、婺二州。貞觀元年，更督越、婺、泉、建、台、括六州。天寶元年，改越州為會稽郡。乾元元年，復為越州。舊領縣五，戶二萬五千八百九十，口十二萬四千一十。天寶領縣七，戶九萬二百七十九，口五十二萬九千五百八十九。在京師東南三千七百二十里<span class="jiaozhusup">「三」字各本原作「二」，據寰宇記卷九六改。</span>，至東都二千八百七十里。</p>
<p class="em2" id="p108"><a class="gg-link" href="#p108" onclick="return changeColor(this);"></a>會稽　漢郡名。宋置東揚州，理於此，齊、梁不改。隋平陳，改東揚州為吳州。煬帝改為越州，尋改會稽郡，皆立于此縣。</p>
<p class="em2" id="p109"><a class="gg-link" href="#p109" onclick="return changeColor(this);"></a>山陰　垂拱二年，分會稽縣置，在州治，與會稽分理。</p>
<p class="em2" id="p110"><a class="gg-link" href="#p110" onclick="return changeColor(this);"></a>諸暨　漢縣，屬會稽郡。越王允常所都。</p>
<p class="em2" id="p111"><a class="gg-link" href="#p111" onclick="return changeColor(this);"></a>餘姚　漢縣，屬會稽郡。隋廢。武德四年，復置，仍置姚州。七年，州廢，縣屬越州。</p>
<p class="em2" id="p112"><a class="gg-link" href="#p112" onclick="return changeColor(this);"></a>剡　漢縣，屬會稽郡。武德四年，置嵊州及剡城縣。八年，廢嵊州及剡城，以剡縣來屬。</p>
<p class="em2" id="p113"><a class="gg-link" href="#p113" onclick="return changeColor(this);"></a>蕭山　儀鳳二年，分會稽、諸暨置永興縣。天寶元年，改為蕭山。</p>
<p class="em2" id="p114"><a class="gg-link" href="#p114" onclick="return changeColor(this);"></a>上虞　漢縣，屬會稽郡。</p>
<p id="p115"><a class="gg-link" href="#p115" onclick="return changeColor(this);"></a>明州上　開元二十六年，於越州鄮縣置明州。天寶元年，改為餘姚郡。乾元元年，復為明州，取四明山為名。天寶領縣四，戶四萬二千二十七，口二十萬七千三十二。在京師東南四千一百里，至東都三千二百五十里。</p>
<p class="em2" id="p116"><a class="gg-link" href="#p116" onclick="return changeColor(this);"></a>鄮　漢縣，屬會稽郡。至隋廢。武德四年，置鄞州。八年，州廢為鄮縣，屬越州。開元二十六年，於縣置明州。</p>
<p class="em2" id="p117"><a class="gg-link" href="#p117" onclick="return changeColor(this);"></a>奉化　　慈溪　　翁山　已上三縣，皆鄮縣地。開元二十六年，析置。</p>
<p id="p118"><a class="gg-link" href="#p118" onclick="return changeColor(this);"></a>台州上　隋永嘉郡之臨海縣。武德四年，平李子通，置海州，領臨海、章安、始豐、樂安、寧海五縣。五年，改為台州。六年，沒于輔公祏。七年平賊，仍置台州，省寧海入章安。八年，廢始豐、樂安二縣入臨海。貞觀八年，復分置始豐。舊管二縣。永昌元年，置寧海縣。神龍二年，置象山縣。天寶元年，改為臨海郡。乾元元年，復為台州。舊領縣二：臨海、始豐。戶六千五百八十三，口三萬五千三百八十三。天寶領縣六，戶八萬三千八百六十八，口四十八萬九千一十五。在京師東南四千一百七十七里，至東都三千三百三十里。</p>
<p class="em2" id="p119"><a class="gg-link" href="#p119" onclick="return changeColor(this);"></a>臨海　漢回浦縣，屬會稽郡。後漢改為章安。吳分章安置臨海縣。武德四年，於縣置台州，取天台山為名。</p>
<p class="em2" id="p120"><a class="gg-link" href="#p120" onclick="return changeColor(this);"></a>唐興　吳始平縣，晉改始豐，隋末廢。武德四年，復置。八年，又廢。貞觀八年，復為始豐縣<span class="jiaozhusup">「始豐」，各本原作「臨海」，據本卷上文及寰宇記卷九八卷。</span>。上元二年，改為唐興。</p>
<p class="em2" id="p121"><a class="gg-link" href="#p121" onclick="return changeColor(this);"></a>黃巖　上元二年，分臨海置。</p>
<p class="em2" id="p122"><a class="gg-link" href="#p122" onclick="return changeColor(this);"></a>樂安　廢縣。上元二年，分臨海置，徙治孟溪。</p>
<p class="em2" id="p123"><a class="gg-link" href="#p123" onclick="return changeColor(this);"></a>寧海　永昌元年，分臨海置。</p>
<p class="em2" id="p124"><a class="gg-link" href="#p124" onclick="return changeColor(this);"></a>象山　神龍二年，分寧海及越州鄮縣置。</p>
<p id="p125"><a class="gg-link" href="#p125" onclick="return changeColor(this);"></a>婺州　隋東陽郡。武德四年，平李子通，置婺州，領華川、長山二縣。七年，廢綱州，義烏來屬。八年，廢麗州為永康縣、衢州信安縣，<span class="jiaozhusup">據本卷下文，武德八年，信安縣未廢，應是廢衢州。此處「州」下疑脫「為」字。</span>並來屬。又廢穀州入信安，長山入金華縣。貞觀八年，復置龍丘縣。咸亨五年，置蘭溪、常山二縣。垂拱二年，分龍丘、信安、常山三縣置衢州，又置東陽縣。天授二年，又置武義縣。天寶元年，改婺州為東陽郡。乾元元年，復為婺州。舊領縣五，戶三萬七千八百一十九，口二十二萬八千九百九十。天寶領縣七，戶十四萬四千八十六，口七十萬七千一百五十二。在京師東南四千七十三里，至東都三千一百三十五里。</p>
<p class="em2" id="p126"><a class="gg-link" href="#p126" onclick="return changeColor(this);"></a>金華　漢烏傷縣，屬會稽郡。後漢分烏傷置長山縣。吳置東陽郡。隋改長山為金華，取州界山為名。</p>
<p class="em2" id="p127"><a class="gg-link" href="#p127" onclick="return changeColor(this);"></a>義烏　晉分烏傷縣置。武德四年，置綱州，仍分置華川縣。七年，廢綱州及華川縣，改烏傷為義烏，以縣屬婺州。</p>
<p class="em2" id="p128"><a class="gg-link" href="#p128" onclick="return changeColor(this);"></a>永康　吳分烏傷縣置。武德四年，置麗州，又分置縉雲縣。八年，廢麗州及縉雲縣，以永康來屬。</p>
<p class="em2" id="p129"><a class="gg-link" href="#p129" onclick="return changeColor(this);"></a>東陽　垂拱二年，分烏傷縣<span class="jiaozhusup">按武德七年已改烏傷為義烏，此處烏傷當作義烏。又「縣」下疑脫「置」字。</span>，取舊郡名。</p>
<p class="em2" id="p130"><a class="gg-link" href="#p130" onclick="return changeColor(this);"></a>蘭溪　咸亨五年，析金華縣西界置，以溪水為名。</p>
<p class="em2" id="p131"><a class="gg-link" href="#p131" onclick="return changeColor(this);"></a>武成　天授二年，分永康置武義縣，又改為武成。</p>
<p class="em2" id="p132"><a class="gg-link" href="#p132" onclick="return changeColor(this);"></a>浦陽　新置。</p>
<p id="p133"><a class="gg-link" href="#p133" onclick="return changeColor(this);"></a>衢州　武德四年，平李子通，於信安縣置衢州。七年陷賊，乃廢。垂拱二年，分婺州之信安、龍丘置衢州，取武德廢州名。天寶元年，改為信安郡。乾元元年，復為衢州，又割常山入信州。天寶領縣五，戶六萬八千四百七十二，口四十四萬四百一十一。在京師東南四千七百十三里，至東都三千一百四十五里。</p>
<p class="em2" id="p134"><a class="gg-link" href="#p134" onclick="return changeColor(this);"></a>信安　後漢新安縣，晉改為信安。武德四年，置衢州，縣仍屬焉。又分置須江、定陽二縣。八年，廢衢州及須江、定陽二縣，以信安還屬婺州。</p>
<p class="em2" id="p135"><a class="gg-link" href="#p135" onclick="return changeColor(this);"></a>龍丘　漢太末縣，屬會稽郡。晉置龍丘縣，以山為名。至隋廢。武德四年，置穀州及太末、白石二縣。八年，廢穀州及白石、太末二縣入信安縣。貞觀八年，分金華、信安二縣置龍丘縣，來屬婺州。垂拱二年，屬衢州。</p>
<p class="em2" id="p136"><a class="gg-link" href="#p136" onclick="return changeColor(this);"></a>須江　武德四年，分信安置，以城南有須江。八年廢。永昌元年，分信安復置。</p>
<p class="em2" id="p137"><a class="gg-link" href="#p137" onclick="return changeColor(this);"></a>盈川　如意元年，分龍丘置，縣西有刑溪，陳時土人留異惡「刑」字，改名盈川，因以為縣名。</p>
<p class="em2" id="p138"><a class="gg-link" href="#p138" onclick="return changeColor(this);"></a>常山　咸亨五年，分信安置，屬婺州。垂拱二年，改屬衢州。乾元元年，屬信州，又還衢州。</p>
<p id="p139"><a class="gg-link" href="#p139" onclick="return changeColor(this);"></a>信州上　乾元元年，割衢州之常山、饒州之弋陽、建州之三鄉、撫州之一鄉，置信州，又置上饒、永豐二縣。領縣四，戶四萬。在京師東南五千八百里，至東都二千九百五十里。</p>
<p class="em2" id="p140"><a class="gg-link" href="#p140" onclick="return changeColor(this);"></a>上饒　乾元元年置，州所理也。元和七年，省永豐縣人。</p>
<p class="em2" id="p141"><a class="gg-link" href="#p141" onclick="return changeColor(this);"></a>弋陽　舊屬饒州，乾元元年，來屬。</p>
<p class="em2" id="p142"><a class="gg-link" href="#p142" onclick="return changeColor(this);"></a>貴溪　永泰元年十一月，分弋陽西界置。</p>
<p class="em2" id="p143"><a class="gg-link" href="#p143" onclick="return changeColor(this);"></a>玉山　證聖二年，分常山、須江置，屬衢州。乾元元年，割屬信州。</p>
<p id="p144"><a class="gg-link" href="#p144" onclick="return changeColor(this);"></a>睦州　隋遂安郡。武德四年，平汪華，改為睦州，領雉山、遂安二縣。七年，廢嚴州之桐廬縣來屬，又改為東睦州。八年，去「東」字。舊管縣三，治雉山。萬歲登封二年，移治建德。天寶元年，改為新定郡。乾元元年，復為睦州。舊領縣三：雉山、遂安、桐廬。戶一萬二千六十四，口五萬九千六十八。天寶領縣六，戶五萬四千九百六十一，口三十八萬二千五百一十三。在京師東南三千六百五十九里，至東都二千八百三十一里。</p>
<p class="em2" id="p145"><a class="gg-link" href="#p145" onclick="return changeColor(this);"></a>建德　漢富春縣地，屬會稽郡。吳分置建德縣，隋廢。永淳二年，復分桐廬、雉山置。萬歲通天二年，移州治建德縣。</p>
<p class="em2" id="p146"><a class="gg-link" href="#p146" onclick="return changeColor(this);"></a>清溪　漢歙縣地，屬丹陽郡。後分置新安縣，隋改為雉山。文明元年，復為新安。開元二十年，改為還淳。永貞元年十二月，避憲宗名，改為清溪。舊為睦州治所，移建德。</p>
<p class="em2" id="p147"><a class="gg-link" href="#p147" onclick="return changeColor(this);"></a>壽昌　永昌元年七月，分雉山縣置。載初元年廢，神龍元年復。舊治白艾里，後移於今所。</p>
<p class="em2" id="p148"><a class="gg-link" href="#p148" onclick="return changeColor(this);"></a>桐廬　吳分富春縣置。武德四年，於縣置嚴州，領桐廬、分水、建德三縣。七年，廢州及分水、建德二縣。以桐廬屬睦州。舊治桐溪，開元二十六年，移治鍾山。</p>
<p class="em2" id="p149"><a class="gg-link" href="#p149" onclick="return changeColor(this);"></a>分水　如意元年，分桐廬縣之四鄉，置武盛縣<span class="jiaozhusup">「武盛」各本原作「盛武」，據元和志卷二五、寰宇記卷九五、新志改。</span>。神龍元年，改為分水。</p>
<p class="em2" id="p150"><a class="gg-link" href="#p150" onclick="return changeColor(this);"></a>遂安　後漢分歙縣南鄉安定里，置新定縣。晉改新定為遂安。</p>
<p id="p151"><a class="gg-link" href="#p151" onclick="return changeColor(this);"></a>歙州　隋新安郡。武德四年，平汪華，置歙州總管，管歙、睦、衢三州。貞觀元年，罷都督府。天寶元年，改為新安郡。乾元元年，復為歙州。舊領縣三，戶六千二十一，口二萬六千六百一十七。天寶領縣五，戶三萬八千三百三十，口二十六萬九千一百九。在京師東南三千六百六十七里，至東都二千八百二十六里。</p>
<p class="em2" id="p152"><a class="gg-link" href="#p152" onclick="return changeColor(this);"></a>歙　漢縣，屬丹陽郡。縣南有歙浦，因為名。隋於縣置新安郡。武德改為歙州。</p>
<p class="em2" id="p153"><a class="gg-link" href="#p153" onclick="return changeColor(this);"></a>休寧　吳分歙縣置休陽縣，後改為海陽。晉武改為海寧，隋改為休寧。</p>
<p class="em2" id="p154"><a class="gg-link" href="#p154" onclick="return changeColor(this);"></a>黟　漢縣，屬丹陽郡。音同䨵<span class="jiaozhusup">各本原作「晉同醫」，據通鑑卷一八九注引舊唐書改。</span>，縣南墨嶺山出石墨故也。縣置在黟川。</p>
<p class="em2" id="p155"><a class="gg-link" href="#p155" onclick="return changeColor(this);"></a>績溪　永徽五年，分置北野縣，後改為績溪。</p>
<p class="em2" id="p156"><a class="gg-link" href="#p156" onclick="return changeColor(this);"></a>婺源　開元二十八年正月九日置。</p>
<p id="p157"><a class="gg-link" href="#p157" onclick="return changeColor(this);"></a>處州　隋永嘉郡。武德四年，平李子通，置括州，置總管府，管松、嘉、台三州。括州領括蒼、麗水二縣。七年，改為都督府。八年，廢松州為松陽縣來屬。省麗水入括蒼。貞觀元年，廢都督府。省東嘉州<span class="jiaozhusup">「東」字各本原無，據寰宇記卷九九、新志補。下同</span>，以永嘉、安固二縣來屬。天寶元年，改為縉雲郡。乾元元年，復為括州。大曆十四年夏五月，改為處州，避德宗諱<span class="jiaozhusup">「德宗」各本原作「代宗」，據本書卷一二德宗紀、元和志卷二六改。</span>。舊領縣四，戶一萬二千八百九十九，口十萬一千六百六。天寶領縣五，戶四萬二千九百三十六，口二十五萬八千二百四十八。今縣六。在京師東南四千二百七十八里，至東都三千一十五里。</p>
<p class="em2" id="p158"><a class="gg-link" href="#p158" onclick="return changeColor(this);"></a>麗水　漢回浦縣地，屬會稽郡。光武更為章安。隋平陳，改永嘉郡為處州，尋改為括州，又分松陽縣東界置括蒼縣。大曆十四年夏，改為麗水縣，州所治。</p>
<p class="em2" id="p159"><a class="gg-link" href="#p159" onclick="return changeColor(this);"></a>松陽　後漢分章安之南鄉置松陽縣，縣東南大陽及松樹為名。</p>
<p class="em2" id="p160"><a class="gg-link" href="#p160" onclick="return changeColor(this);"></a>縉雲　萬歲登封元年，分括蒼及婺州永康縣置。</p>
<p class="em2" id="p161"><a class="gg-link" href="#p161" onclick="return changeColor(this);"></a>青田　景雲二年，分括蒼置。</p>
<p class="em2" id="p162"><a class="gg-link" href="#p162" onclick="return changeColor(this);"></a>遂昌　舊縣。武德八年，併入松陽。景雲二年，分松陽縣復置。</p>
<p class="em2" id="p163"><a class="gg-link" href="#p163" onclick="return changeColor(this);"></a>龍泉　乾元二年，越州刺史獨孤嶼奏請於括州龍泉鄉置縣，以龍泉為名，從之。</p>
<p id="p164"><a class="gg-link" href="#p164" onclick="return changeColor(this);"></a>溫州上　隋永嘉郡之永嘉縣。武德五年，置東嘉州，領永嘉、永寧、安固、樂成、橫陽五縣。貞觀元年，廢東嘉州，以縣屬括州。上元二年，分括州之永嘉、安固二縣置溫州。天寶元年，改為永嘉郡。乾元元年，復為溫州。天寶領縣四，戶四萬二千八百一十四，口二十四萬一千六百九十四。在京師東南四千七百三十七里，至東都三千九百四十里。</p>
<p class="em2" id="p165"><a class="gg-link" href="#p165" onclick="return changeColor(this);"></a>永嘉　後漢分章安縣之東甌鄉置永寧縣<span class="jiaozhusup">「永寧」各本原作「永嘉」，據後漢志、通典卷一八二、寰宇記卷九九改。</span>，屬會稽郡。晉置永嘉郡<span class="jiaozhusup">「永嘉」各本原作「永寧」，據通典卷一八二、元和志卷二六、寰宇記卷九九改。</span>。隋改為永嘉。上元二年，置溫州，治於此縣。</p>
<p class="em2" id="p166"><a class="gg-link" href="#p166" onclick="return changeColor(this);"></a>安固　後漢章安縣，晉改為安固，隋廢。武德八年，分永嘉縣置，屬東嘉州。貞觀元年，廢東嘉州，安固屬括州。上元元年，屬溫州。</p>
<p class="em2" id="p167"><a class="gg-link" href="#p167" onclick="return changeColor(this);"></a>橫陽　武德五年，分安固縣置。貞觀元年廢，大足元年，復分安固置。</p>
<p class="em2" id="p168"><a class="gg-link" href="#p168" onclick="return changeColor(this);"></a>樂城　武德五年置，七年併入永嘉縣。載初元年，分永嘉復置也。</p>
<p id="p169"><a class="gg-link" href="#p169" onclick="return changeColor(this);"></a>福州中都督府　隋建安郡之閩縣。貞觀初，置泉州。景雲二年，改為閩州，置都督府，督閩、泉、建、漳、湖五州<span class="jiaozhusup">「閩」字各本原無，據寰宇記卷一００補。</span>。開元十三年，改為福州，依舊都督府，仍置經略使。二十二年，罷漳、湖二州，令督福、建、泉、汀四州<span class="jiaozhusup">寰宇記卷一００無「令」字，合鈔卷六０地理志「令」作「今」。</span>。舊屬嶺南道，天寶初，改屬江南東道。尋改為長樂郡。乾元元年，復為福州都督府。天寶領縣八，戶三萬四千八十四，口七萬五千八百七十六。在京師東南五千三十三里，至東都四千二百三十三里。</p>
<p class="em2" id="p170"><a class="gg-link" href="#p170" onclick="return changeColor(this);"></a>閩　漢冶縣，屬會稽郡。秦時為閩中郡。漢高立閩越王，都於此。武帝誅東越，徙其人於江淮，空其地。其逃亡者，自立為冶縣，後更名東冶縣。後漢改為侯官都尉，屬會稽郡。晉置晉安郡。宋、齊因之<span class="jiaozhusup">「因」字各本原作「分」，據通典卷一八二、寰宇記卷一００改。</span>，陳置閩州，又改為豐州。隋平陳改為泉州，煬帝改為閩州，又為建安郡。開元十三年，改為福州。皆治閩縣。</p>
<p class="em2" id="p171"><a class="gg-link" href="#p171" onclick="return changeColor(this);"></a>侯官　隋縣，後廢。長安二年，又分閩縣置。</p>
<p class="em2" id="p172"><a class="gg-link" href="#p172" onclick="return changeColor(this);"></a>長樂　隋縣，後省。武德六年，分閩縣置新寧縣。其年，改為長樂。</p>
<p class="em2" id="p173"><a class="gg-link" href="#p173" onclick="return changeColor(this);"></a>福唐　聖曆二年，分長樂置萬安縣。天寶元年，改為福唐。</p>
<p class="em2" id="p174"><a class="gg-link" href="#p174" onclick="return changeColor(this);"></a>連江　武德六年，分閩縣置溫麻縣。其年，改為連江。</p>
<p class="em2" id="p175"><a class="gg-link" href="#p175" onclick="return changeColor(this);"></a>長溪　武德六年置，其年併入連江。長安二年，分連江復置。</p>
<p class="em2" id="p176"><a class="gg-link" href="#p176" onclick="return changeColor(this);"></a>古田　開元二十九年，開山洞置。</p>
<p class="em2" id="p177"><a class="gg-link" href="#p177" onclick="return changeColor(this);"></a>永泰　永泰年分置。</p>
<p class="em2" id="p178"><a class="gg-link" href="#p178" onclick="return changeColor(this);"></a>梅青<span class="jiaozhusup">據寰宇記卷一００、新志，「青」字當作「溪」。</span>　新置。</p>
<p id="p179"><a class="gg-link" href="#p179" onclick="return changeColor(this);"></a>泉州中　隋建安郡，又為泉州。舊治閩縣，後移於南安縣<span class="jiaozhusup">各本「後」上原有「開元」二字，「移」下原有「治泉州治」四字，據寰宇記卷一０二刪。</span>。聖曆二年，分泉州之南安、莆田、龍溪三縣，置武榮州。三年，州廢，三縣還泉州。久視元年，又以三縣置武榮州。景雲二年，改為泉州。開元二十九年，割龍溪屬漳州。天寶元年，改泉州為清源郡<span class="jiaozhusup">「清源」各本原作「清溪」，據寰宇記卷一０二改。</span>。乾元元年，復為泉州。天寶領縣四，戶二萬三千八百六，口十六萬二百九十五。在京師東南六千二百一十六里，至東都五千四百一十三里。</p>
<p class="em2" id="p180"><a class="gg-link" href="#p180" onclick="return changeColor(this);"></a>晉江　開元八年，分南安置，今為州之治所。</p>
<p class="em2" id="p181"><a class="gg-link" href="#p181" onclick="return changeColor(this);"></a>南安　隋縣。武德五年，置豐州，領南安、莆田二縣。貞觀元年，廢豐州，縣屬泉州。聖曆二年，屬武榮州。州廢來屬。</p>
<p class="em2" id="p182"><a class="gg-link" href="#p182" onclick="return changeColor(this);"></a>莆田　武德五年，分南安縣置，屬豐州。州廢來屬。</p>
<p class="em2" id="p183"><a class="gg-link" href="#p183" onclick="return changeColor(this);"></a>仙遊　聖曆二年，分莆田置清源縣。天寶元年，改為仙遊。</p>
<p id="p184"><a class="gg-link" href="#p184" onclick="return changeColor(this);"></a>建州中　隋建安郡之建安縣。武德四年，置建州，領綏城、唐興<span class="jiaozhusup">各本原作「吳興」，據寰宇記卷一０一、新志改。</span>、建陽、沙、將樂、邵武等縣。天寶元年，改為建安郡。乾元元年，復為建州。舊領縣二，戶一萬五千三百三十六，口二萬二千八百二十。天寶領縣六，戶二萬二千七百七十，口一十四萬三千七百七十四。在京師東南四千九百三十五里，至東都三千八百八十八里。</p>
<p class="em2" id="p185"><a class="gg-link" href="#p185" onclick="return changeColor(this);"></a>建安　漢冶縣地。吳置建安縣，州所治，以建溪為名。</p>
<p class="em2" id="p186"><a class="gg-link" href="#p186" onclick="return changeColor(this);"></a>邵武　隋縣。</p>
<p class="em2" id="p187"><a class="gg-link" href="#p187" onclick="return changeColor(this);"></a>浦城　載初元年，分建安縣置唐興縣。天授二年，改為武寧。神龍元年，復為唐興。天寶元年，改為浦城<span class="jiaozhusup">「城」下各本原有「隋廢縣名」四字，按天寶後不當有此四字，據隋志、寰宇記卷一０一刪。</span>。</p>
<p class="em2" id="p188"><a class="gg-link" href="#p188" onclick="return changeColor(this);"></a>建陽　隋廢縣。垂拱四年，分建安置。</p>
<p class="em2" id="p189"><a class="gg-link" href="#p189" onclick="return changeColor(this);"></a>將樂　隋廢縣。垂拱四年五月，分邵武復置。</p>
<p class="em2" id="p190"><a class="gg-link" href="#p190" onclick="return changeColor(this);"></a>沙　隋廢縣。永徽六年，分建安置。</p>
<p id="p191"><a class="gg-link" href="#p191" onclick="return changeColor(this);"></a>汀州下　開元二十四年，開福、撫二州山洞，置汀州。天寶元年，改為臨汀郡。乾元元年，復為汀州。天寶領縣三，戶四千六百八十，口一萬三千七百二。在京師東南六千一百七十三里<span class="jiaozhusup">「東」字各本原作「西」，元和志卷二九：「西北至上都取建州路六千二百九十五里。」寰宇記卷一０二：「西北至長安六千一百九十五里。」據改。</span>，至東都五千三百七十里。</p>
<p class="em2" id="p192"><a class="gg-link" href="#p192" onclick="return changeColor(this);"></a>長汀　州治所。　　龍巖　　寧化　已上三縣，並開元二十四年，開山洞置。</p>
<p id="p193"><a class="gg-link" href="#p193" onclick="return changeColor(this);"></a>漳州　垂拱二年十二月九日置。天寶元年，改為漳浦郡。舊屬嶺南道，天寶割屬江南東道。乾元元年，復為漳州。天寶領縣二，戶五千三百四十六，口一萬七千九百四十。在京師東南七千三百里，至東都六千五百里。</p>
<p class="em2" id="p194"><a class="gg-link" href="#p194" onclick="return changeColor(this);"></a>漳浦　垂拱二年十二月，與州同置。州所治。</p>
<p class="em2" id="p195"><a class="gg-link" href="#p195" onclick="return changeColor(this);"></a>龍溪　舊屬泉州。聖曆二年，屬武榮州。景雲二年，還泉州。開元二十九年，屬漳州。</p>
<div class="section" id="title-5"><h3>江南西道</h3></div>
<p id="p196"><a class="gg-link" href="#p196" onclick="return changeColor(this);"></a>宣州　隋宣城郡。武德三年，杜伏威歸化，置宣州總管府，分宣城置懷安、寧國二縣。六年，陷輔公祏。七年賊平，改置宣州都督，督宣、潛、猷、池四州，廢桃州<span class="jiaozhusup">各本原作「姚州」，據寰宇記卷一０三、新志改。</span>，以綏安來屬，省懷安、寧國二縣。宣州領宣城、綏安二縣<span class="jiaozhusup">「宣城」各本原無，據本卷上文及寰宇記卷一０三補。</span>。八年，廢南豫州<span class="jiaozhusup">「豫」字各本原無，據本卷下文及新志補。</span>，以當塗來屬，廢猷州，以涇縣來屬。九年，移揚州於江都，以溧陽、溧水、丹陽來屬。貞觀元年，罷都督府。廢池州，以秋浦、南陵二縣來屬。省丹陽入當塗縣。開元中，析置青陽、太平、寧國三縣。天寶元年，改為宣城郡。至德二年，又析置至德縣。乾元元年，復為宣州。永泰元年，割秋浦、青陽、至德三縣置池州。舊領縣八，戶二萬二千五百三十七，口九萬五千七百五十三。天寶領縣九，戶一十二萬一千二百四，口八十八萬四千九百八十五。今縣十。在京師東南三千五百五十一里，至東都二千五百一十里。</p>
<p class="em2" id="p197"><a class="gg-link" href="#p197" onclick="return changeColor(this);"></a>宣城　漢宛陵縣，屬丹陽郡。秦屬鄣郡<span class="jiaozhusup">「鄣」字各本原作「漳」，據元和志卷二八、寰宇記卷一０三改。下同。</span>。梁置南豫州，隋改為宣州，煬帝又為宣城郡，皆此治所。</p>
<p class="em2" id="p198"><a class="gg-link" href="#p198" onclick="return changeColor(this);"></a>當塗　漢丹陽縣地，屬丹陽郡。晉分丹陽置于湖縣。成帝以江北當塗縣流人寓居于湖，乃改為當塗縣，屬宣州。牛渚山，一名采石，在縣北四十五里大江中。武德三年，置南豫州，以縣屬。八年，省南豫州，縣屬宣州。</p>
<p class="em2" id="p199"><a class="gg-link" href="#p199" onclick="return changeColor(this);"></a>涇　漢涇縣，屬丹陽郡。武德三年，置猷州，領涇、南陽、安吳三縣。八年，廢猷州及南陽、安吳二縣。屬宣州。縣界有陵陽山。</p>
<p class="em2" id="p200"><a class="gg-link" href="#p200" onclick="return changeColor(this);"></a>廣德　漢故鄣縣，屬丹陽郡。宋分宣城之廣德、吳興之故鄣，置綏安縣。至德二年九月，改為廣德，以縣界廣德故城為名。</p>
<p class="em2" id="p201"><a class="gg-link" href="#p201" onclick="return changeColor(this);"></a>溧陽　漢縣，屬丹陽郡。上元元年十一月，割屬昇州。州廢來屬。</p>
<p class="em2" id="p202"><a class="gg-link" href="#p202" onclick="return changeColor(this);"></a>溧水　漢溧陽地。隋為縣。武德三年，屬揚州。九年，屬宣州。乾元元年，屬昇州。州廢還屬。</p>
<p class="em2" id="p203"><a class="gg-link" href="#p203" onclick="return changeColor(this);"></a>南陵　漢春穀縣地，屬丹陽郡。梁置南陵縣。武德七年，屬池州。州廢來屬。舊治赭圻城，長安四年，移理青陽城。</p>
<p class="em2" id="p204"><a class="gg-link" href="#p204" onclick="return changeColor(this);"></a>太平　天寶十一載正月，析涇縣置。</p>
<p class="em2" id="p205"><a class="gg-link" href="#p205" onclick="return changeColor(this);"></a>寧國　隋縣。武德六年廢，天寶三載復置。</p>
<p class="em2" id="p206"><a class="gg-link" href="#p206" onclick="return changeColor(this);"></a>旌德　寶應二年二月，析太平縣置。</p>
<p id="p207"><a class="gg-link" href="#p207" onclick="return changeColor(this);"></a>池州下　隋宣城郡之秋浦縣。武德四年，置池州，領秋浦、南陵二縣。貞觀元年，廢池州，以秋浦屬宣州。永泰元年，江西觀察使李勉，以秋浦去洪州九百里，請復置池州，仍請割青陽、至德二縣隸之，又析置石埭縣，並從之。後隸宣州。領縣四，戶一萬九千，口八萬七千九百六十七。</p>
<p class="em2" id="p208"><a class="gg-link" href="#p208" onclick="return changeColor(this);"></a>秋浦　州所治。漢石城縣，屬丹陽郡。隋分南陵置秋浦縣，因水為名。</p>
<p class="em2" id="p209"><a class="gg-link" href="#p209" onclick="return changeColor(this);"></a>青陽　天寶元年，分涇<span class="jiaozhusup">「涇」下各本原有「陽」字，據寰宇記卷一０五、新志刪。</span>、南陵、秋浦三縣置，治古臨城。</p>
<p class="em2" id="p210"><a class="gg-link" href="#p210" onclick="return changeColor(this);"></a>至德　至德二年析置。</p>
<p class="em2" id="p211"><a class="gg-link" href="#p211" onclick="return changeColor(this);"></a>石埭　永泰二年，割秋浦、浮梁、黟三縣置，治古石埭城。</p>
<p id="p212"><a class="gg-link" href="#p212" onclick="return changeColor(this);"></a>饒州下　隋鄱陽郡。武德四年，平江左，置饒州，領鄱陽、新平、廣晉、餘干、樂平、長城、玉亭、弋陽、上饒九縣。七年，省上饒入弋陽，省玉亭入長城、餘干二縣。八年，又併長城入餘干，併新平、廣晉入鄱陽<span class="jiaozhusup">寰宇記卷一０七「鄱陽」下有：「天寶元年，改為鄱陽郡。乾元元年，復為饒州。」按本志體例當有此沿革，此處疑有脫文。</span>。舊領縣四，戶一萬一千四百，口五萬九千八百一十七。天寶，戶四萬八百九十九，口二十四萬四千三百五十。在京師東南三千二百六十三里，至東都二千四百一十三里。</p>
<p class="em2" id="p213"><a class="gg-link" href="#p213" onclick="return changeColor(this);"></a>鄱陽　漢縣，屬豫章郡。古城在今縣東界，有鄱江，今為州所理。</p>
<p class="em2" id="p214"><a class="gg-link" href="#p214" onclick="return changeColor(this);"></a>餘干　漢餘干縣屬豫章郡，古所謂汗越也。汗音干。隋朝去「水」。</p>
<p class="em2" id="p215"><a class="gg-link" href="#p215" onclick="return changeColor(this);"></a>樂平　武德中置，九年省，後重置。</p>
<p class="em2" id="p216"><a class="gg-link" href="#p216" onclick="return changeColor(this);"></a>浮梁　武德中，廢新平縣。開元四年，分鄱陽置，後改新昌。天寶元年復置<span class="jiaozhusup">此處當有訛誤。元和志卷二八作「天寶元年改名浮梁」，新志作「天寶元年更名」。</span>。</p>
<p id="p217"><a class="gg-link" href="#p217" onclick="return changeColor(this);"></a>洪州上都督府　隋豫章郡。武德五年，平林士弘，置洪州總管府，管洪、饒、撫、吉、虔、南平六州，分豫章置鍾陵縣。洪州領豫章、豐城、鍾陵三縣。八年，廢孫州、南昌州<span class="jiaozhusup">「孫州南」三字各本原無，據本卷下文及寰宇記卷一０六、新志補。</span>、米州，以南昌、建昌、高安三縣來屬。省鍾陵、南昌二縣入豫章。貞觀二年，加洪、饒、撫、吉、虔、袁、江、鄂等八州。顯慶四年，督饒、鄂等州。洪州舊領縣四，永淳二年，置新吳縣。長安四年，置武寧縣，又督洪、袁、吉、虔、撫五州<span class="jiaozhusup">「吉」下各本原有「慶」字，據寰宇記卷一０六刪。</span>。天寶元年，改為豫章郡。乾元元年，復為洪州。舊領縣四：豫章、豐城、高安、建昌。戶一萬五千四百五十六，口七萬四千四十四。天寶領縣六，戶五萬五千五百三十，口三十五萬三千二百三十一。在京師東南三千九十里，至東都二千二百一十一里。</p>
<p class="em2" id="p218"><a class="gg-link" href="#p218" onclick="return changeColor(this);"></a>鍾陵　漢南昌縣，豫章郡所治也。隋改為豫章縣，置洪州，煬帝復為豫章郡。寶應元年六月，以犯代宗諱<span class="jiaozhusup">「代宗」，各本原作「肅宗」，據本書卷一一代宗紀改。</span>，改為鍾陵，取地名。</p>
<p class="em2" id="p219"><a class="gg-link" href="#p219" onclick="return changeColor(this);"></a>豐城　吳分南昌縣置富城縣<span class="jiaozhusup">各本「置」字原無，「富」字原作「高」，據通典卷一八二、寰宇記卷一０六補改。</span>，晉改為豐城。</p>
<p class="em2" id="p220"><a class="gg-link" href="#p220" onclick="return changeColor(this);"></a>高安　漢建城縣，屬豫章郡。武德五年，改為高安，仍置靖州，領高安、望蔡、華陽三縣。七年，改靖州為米州。其年，又改為筠州。八年，廢筠州，省華陽、望蔡二縣，以高安屬洪州。</p>
<p class="em2" id="p221"><a class="gg-link" href="#p221" onclick="return changeColor(this);"></a>建昌　漢海昏縣，屬豫章郡。後漢分立建昌。武德五年，分置南昌州總管府，管南昌、西吳、靖、米、孫五州。南昌州領建昌、龍安、永修三縣。七年，罷都督為南昌州。八年，廢南昌州及孫州，以南昌州新吳、永修、龍安入建昌縣，以孫州之建昌入豫章縣，而以建昌屬洪州。</p>
<p class="em2" id="p222"><a class="gg-link" href="#p222" onclick="return changeColor(this);"></a>新吳　舊廢縣。永淳二年，分建昌置。</p>
<p class="em2" id="p223"><a class="gg-link" href="#p223" onclick="return changeColor(this);"></a>武寧　長安四年，分建昌置武寧縣。景雲元年，改為豫寧<span class="jiaozhusup">各本原作「豫章」，據寰宇記卷一０六、新志改。</span>。寶應元年，復為武寧。</p>
<p class="em2" id="p224"><a class="gg-link" href="#p224" onclick="return changeColor(this);"></a>分寧　貞元十六年二月置。</p>
<p id="p225"><a class="gg-link" href="#p225" onclick="return changeColor(this);"></a>虔州中　隋南康郡。武德五年，平江左，置虔州。天寶元年，改為南康郡。乾元元年，復為虔州。舊領縣四，戶八千九百九十四，口三萬九千九百一。天寶領縣六，戶三萬七千六百四十七，口二十七萬五千四百一十。今縣七。在京師東南四千一十七里，至東都三千四百里。</p>
<p class="em2" id="p226"><a class="gg-link" href="#p226" onclick="return changeColor(this);"></a>贛<span class="jiazhu">古濫反。</span>　州所理。漢縣，屬豫章郡。漢分豫章立廬陵郡，晉改為南康郡。隋初為虔州，煬帝為南康郡。皆治贛。</p>
<p class="em2" id="p227"><a class="gg-link" href="#p227" onclick="return changeColor(this);"></a>虔化　吳分贛立陽都縣，晉改為寧都。隋平陳，改為虔化，屬虔州。</p>
<p class="em2" id="p228"><a class="gg-link" href="#p228" onclick="return changeColor(this);"></a>南康　漢南野縣，屬豫章郡。吳分南野立南安縣，晉改為南康。</p>
<p class="em2" id="p229"><a class="gg-link" href="#p229" onclick="return changeColor(this);"></a>雩都　漢縣，屬豫章郡。</p>
<p class="em2" id="p230"><a class="gg-link" href="#p230" onclick="return changeColor(this);"></a>信豐　永淳元年，分南康置南安縣。天寶元年，改為信豐。</p>
<p class="em2" id="p231"><a class="gg-link" href="#p231" onclick="return changeColor(this);"></a>大庾<span class="jiaozhusup">各本原作「太康」，據通典卷一八二、元和志卷二八、寰宇記卷一０八改。</span>　神龍元年，分南康置。</p>
<p class="em2" id="p232"><a class="gg-link" href="#p232" onclick="return changeColor(this);"></a>安遠　貞元四年八月四日置。</p>
<p id="p233"><a class="gg-link" href="#p233" onclick="return changeColor(this);"></a>撫州中　隋臨川郡。武德五年，討平林士弘，置撫州，領臨川、南城、邵武、宜黃、崇仁、永城、東興、將樂八縣。七年，省東興、永城、將樂三縣，以邵武隸建州。八年，省宜黃縣。天寶元年，改為臨川郡。乾元元年，復為撫州。舊領縣三，戶七千三百五十四，口四萬六百八十五。天寶領縣四，戶三萬六百五，口十七萬六千三百九十四。在京師東南三千三百一十二里，至東都二千五百四十里。</p>
<p class="em2" id="p234"><a class="gg-link" href="#p234" onclick="return changeColor(this);"></a>臨川　州所理。漢南昌縣地。後漢分南昌置臨汝縣。吳置臨川郡，歷南朝不改。隋平陳，改臨川郡為撫州，仍改臨汝縣為臨川縣。州郡所理，皆此縣。</p>
<p class="em2" id="p235"><a class="gg-link" href="#p235" onclick="return changeColor(this);"></a>南城　漢縣，屬豫章郡。開元八年，分南城置<span class="jiaozhusup">據本卷下文及元和志卷二八、寰宇記卷一一０、新志，此處八字係重下文南豐沿革而衍。</span>。</p>
<p class="em2" id="p236"><a class="gg-link" href="#p236" onclick="return changeColor(this);"></a>崇仁　吳分臨汝置新建縣。梁改為巴山縣，仍僑置巴山郡。隋平陳，改巴山為崇仁縣。</p>
<p class="em2" id="p237"><a class="gg-link" href="#p237" onclick="return changeColor(this);"></a>南豐　開元八年，分南城置。</p>
<p id="p238"><a class="gg-link" href="#p238" onclick="return changeColor(this);"></a>吉州上　隋廬陵郡。武德五年，討平林士弘，置吉州，領廬陵、新淦二縣。七年，廢潁州，以安福縣來屬。八年，廢南平州，以太和縣來屬。天寶元年，改為廬陵郡。乾元元年，復為吉州。舊領縣四，戶一萬五千四十，口五萬三千二百八十五。天寶領縣五，戶三萬七千七百五十二，口二十三萬七千三十二。</p>
<p class="em2" id="p239"><a class="gg-link" href="#p239" onclick="return changeColor(this);"></a>廬陵　漢縣，屬豫章郡。後漢改為西昌。隋復為廬陵，州所治也。舊治子陽城，永淳元年，移於今所。</p>
<p class="em2" id="p240"><a class="gg-link" href="#p240" onclick="return changeColor(this);"></a>太和　隋縣。武德五年，置南平州，領太和、永新、廣興、東昌四縣。八年，廢南平州，以永新等三縣併太和，屬吉州。</p>
<p class="em2" id="p241"><a class="gg-link" href="#p241" onclick="return changeColor(this);"></a>安福　吳置安成郡於此。隋廢為安復，後改為安福。</p>
<p class="em2" id="p242"><a class="gg-link" href="#p242" onclick="return changeColor(this);"></a>新淦　漢舊縣，屬豫章郡。<span class="jiazhu">淦，音紺，又音甘。</span></p>
<p class="em2" id="p243"><a class="gg-link" href="#p243" onclick="return changeColor(this);"></a>永新　廢縣。顯慶二年，分太和置。</p>
<p id="p244"><a class="gg-link" href="#p244" onclick="return changeColor(this);"></a>江州中　隋九江郡。武德四年，平林士弘，置江州，領湓城、潯陽、彭澤三縣。五年，置總管，管江、鄂、智、浩四州，并管昌、洪四總管府。又分湓城置楚城縣，分彭澤置都昌縣。八年，廢浩州及樂城縣入彭澤縣，又廢湓城入潯陽。貞觀元年，罷都督府。八年，廢楚城縣入潯陽<span class="jiaozhusup">「城」字各本原無，據本卷上文及寰宇記卷一一一補。</span>。天寶元年，改為潯陽郡。乾元元年，復為江州。舊領縣三，戶六千三百六十，口二萬五千五百九十九。天寶，戶二萬九千二十五，口十五萬五千七百四十四。在京師東南二千九百四十八里，至東都二千一百九十七里。</p>
<p class="em2" id="p245"><a class="gg-link" href="#p245" onclick="return changeColor(this);"></a>潯陽　州所理。漢縣，屬廬江郡。晉置江州。隋改為彭蠡縣，取州東南五十二里有彭蠡湖為名。煬帝改為湓城，取縣界湓水為名。武德四年，復為潯陽，潯水至此入江為名。</p>
<p class="em2" id="p246"><a class="gg-link" href="#p246" onclick="return changeColor(this);"></a>都昌　武德五年，分彭澤置，屬浩州。八年，廢浩州，縣屬江州。</p>
<p class="em2" id="p247"><a class="gg-link" href="#p247" onclick="return changeColor(this);"></a>彭澤　漢縣，屬豫章郡。隋為龍城縣。武德五年，置浩州，又分置都昌、樂城二縣。八年，罷浩州，以彭澤屬江州，仍省樂城入彭澤。</p>
<p class="em2" id="p248"><a class="gg-link" href="#p248" onclick="return changeColor(this);"></a>至德<span class="jiaozhusup">按本卷上文池州已領有至德；又上文言江州領縣三，而實數四；通典卷一八二、元和志卷二八、新志，至德俱屬池州。是此處江州不當領有至德。</span>　至德二年九月，中丞宋若思奏置。</p>
<p id="p249"><a class="gg-link" href="#p249" onclick="return changeColor(this);"></a>袁州下　隋宜春郡。武德四年，平蕭銑，置袁州。天寶元年，改為宜春郡。乾元元年，復為袁州。舊領縣三，戶四千六百三十六，口二萬五千七百一十六。天寶，戶二萬七千九十一，口一十四萬四千九十六。在京師東南三千五百八十里，至東都二千一百六十一里。</p>
<p class="em2" id="p250"><a class="gg-link" href="#p250" onclick="return changeColor(this);"></a>宜春　州所理。漢縣，屬豫章郡。吳為安成郡，南朝不改。晉改為宜陽。隋置袁州，煬帝為宜春郡，復改為宜春。宜春，泉水名，在州西。取此水為酒，作貢。</p>
<p class="em2" id="p251"><a class="gg-link" href="#p251" onclick="return changeColor(this);"></a>萍鄉　吳分宜春置萍鄉縣，屬安成郡。</p>
<p class="em2" id="p252"><a class="gg-link" href="#p252" onclick="return changeColor(this);"></a>新喻　吳分宜春置新喻，屬安成郡。</p>
<p id="p253"><a class="gg-link" href="#p253" onclick="return changeColor(this);"></a>鄂州上　隋江夏郡。武德四年，平蕭銑，改為鄂州。天寶元年，改為江夏郡。乾元元年，復為鄂州。永泰後，置鄂岳觀察使，領鄂、岳、蘄、黃四州，恆以鄂州為使理所。舊領縣四，戶三千七百五十四，口一萬四千六百一十五。天寶領縣五，戶一萬九千一百九十，口八萬四千五百六十三。後併沔州入鄂州，以漢陽、󵟪川來屬。在京師東南二千三百四十六里，至東都一千五百三十里。</p>
<p class="em2" id="p254"><a class="gg-link" href="#p254" onclick="return changeColor(this);"></a>江夏　漢郡名。本漢沙羨縣地，屬江夏郡。晉改沙羨為沙陽。江、漢二水會於州西，春秋謂之夏汭，晉、宋謂之夏口。宋置江夏郡，治於此。隋不改。武德四年，改為鄂州，取漢縣名。</p>
<p class="em2" id="p255"><a class="gg-link" href="#p255" onclick="return changeColor(this);"></a>永興　漢鄂縣地，屬江夏郡。吳分鄂置新陽縣，隋改為永興。</p>
<p class="em2" id="p256"><a class="gg-link" href="#p256" onclick="return changeColor(this);"></a>武昌　漢鄂縣，屬江夏郡。吳、晉為重鎮，以名將為鎮守。</p>
<p class="em2" id="p257"><a class="gg-link" href="#p257" onclick="return changeColor(this);"></a>蒲圻　吳分沙羨縣置。</p>
<p class="em2" id="p258"><a class="gg-link" href="#p258" onclick="return changeColor(this);"></a>唐年　天寶二年，開山洞置。</p>
<p class="em2" id="p259"><a class="gg-link" href="#p259" onclick="return changeColor(this);"></a>漢陽　漢安陸縣地，屬江夏郡。晉置沌陽縣<span class="jiaozhusup">「沌」字各本原作「池」，據水經卷二八沔水注、元和志卷二七、寰宇記卷一三一改。</span>。隋初為漢津縣，煬帝改為漢陽。武德四年，平朱粲，分沔陽郡置沔州，治漢陽縣。貞觀，戶一千五百一十七，口六千九百五十九。至太和七年，鄂岳節度使牛僧孺奏，沔州與鄂州隔江，都管一縣，請併入鄂州，從之。舊屬淮南道。</p>
<p class="em2" id="p260"><a class="gg-link" href="#p260" onclick="return changeColor(this);"></a>󵟪川　漢安陸縣地，後魏置󵟪川郡。武德四年，分漢陽縣置󵟪川縣，屬沔州。州廢，屬鄂州。</p>
<p id="p261"><a class="gg-link" href="#p261" onclick="return changeColor(this);"></a>岳州下　隋巴陵郡。武德四年，平蕭銑，置巴州，領巴陵、華容、沅江、羅、湘陰五縣。六年，改為岳州，省羅縣。天寶元年，改為巴陵郡。乾元元年，復為岳州。舊領縣四，戶四千二，口一萬七千五百五十六。天寶領縣五，戶一萬一千七百四十，口五萬二百九十八。在京師東南二千二百三十七里，至東都一千八百一十六里。</p>
<p class="em2" id="p262"><a class="gg-link" href="#p262" onclick="return changeColor(this);"></a>巴陵　漢下雋縣<span class="jiaozhusup">「雋」字各本原作「嶲」，據漢志、通典卷一八三、元和志卷二七改。</span>，屬長沙郡。吳置巴陵縣。晉置建昌郡，隋改為巴州<span class="jiaozhusup">據隋志、通典卷一八三、元和志卷二七，「隋」字當作「梁」。</span>，煬帝改為巴陵郡。武德置岳州，皆置巴陵縣<span class="jiaozhusup">古逸叢書影印宋刻殘本（以下簡稱古殘本）寰宇記卷一一三：「自吳至唐，州皆理於此。」南氏本寰宇記卷一一一：「隋為巴陵郡治，唐為岳州治。」「置」當是「理」或「治」之誤。</span>。縣界有古巴丘。</p>
<p class="em2" id="p263"><a class="gg-link" href="#p263" onclick="return changeColor(this);"></a>華容　漢孱陵縣地<span class="jiaozhusup">「孱」字各本原作「潺」，據漢志、通典卷一八三、元和志卷二七改。下同。</span>，屬武陵郡。劉表改為安南<span class="jiaozhusup">各本原作「南安」，據隋志、古殘本寰宇記卷一一三改。</span>。隋改為華容。垂拱二年，去「華」字，曰容城。神龍元年，復為華容。</p>
<p class="em2" id="p264"><a class="gg-link" href="#p264" onclick="return changeColor(this);"></a>沅江　漢益陽縣，屬長沙國。隋改為安樂，又改為沅江，屬岳州。</p>
<p class="em2" id="p265"><a class="gg-link" href="#p265" onclick="return changeColor(this);"></a>湘陰　漢羅縣，屬長沙國。宋置湘陰縣，縣界汨水，注入湘江。</p>
<p class="em2" id="p266"><a class="gg-link" href="#p266" onclick="return changeColor(this);"></a>昌江　神龍三年，分湘陰縣置。</p>
<p id="p267"><a class="gg-link" href="#p267" onclick="return changeColor(this);"></a>潭州中都督府　隋長沙郡。武德四年，平蕭銑，置潭州總管府，管譚、衡、永、郴、連、南梁、南雲、南營八州。潭州領長沙、衡山、醴陵、湘鄉、益陽、新康六縣。七年，廢雲州，改南梁為邵州，南營為道州。省新康縣。督潭、衡、郴、連、永、邵、道等七州。天寶元年，改為長沙郡<span class="jiaozhusup">「元年」，各本原作「七年」，按唐制當作「元年」，據古殘本寰宇記卷一一三改。</span>。乾元元年，復為潭州。舊領縣五，戶九千三十一，口四萬四百四十九。天寶領縣六，戶三萬二千二百七十二，口十九萬二千六百五十七。在京師南二千四百四十五里，至東都二千一百八十五里。</p>
<p class="em2" id="p268"><a class="gg-link" href="#p268" onclick="return changeColor(this);"></a>長沙　秦置長沙郡。漢為長沙國，治臨湘縣。後漢為長沙郡，吳不改。晉懷帝置湘州，至梁初不改。隋平陳，為潭州，以昭潭為名。煬帝改為長沙郡，仍改臨湘為長沙縣。武德復為潭州。</p>
<p class="em2" id="p269"><a class="gg-link" href="#p269" onclick="return changeColor(this);"></a>湘潭　後漢湘南縣地，屬長沙郡。吳分湘南立衡陽縣，屬衡陽郡。隋廢郡，縣屬潭州。天寶八年，移治於洛口，因改為湘潭縣。</p>
<p class="em2" id="p270"><a class="gg-link" href="#p270" onclick="return changeColor(this);"></a>湘鄉　漢鍾武縣，屬零陵郡。後漢改為重安，永建三年，又名湘鄉，屬長沙郡。</p>
<p class="em2" id="p271"><a class="gg-link" href="#p271" onclick="return changeColor(this);"></a>益陽　漢縣，屬長沙國，故城在今縣東八十里。武德四年，分置新康縣。七年，省入。</p>
<p class="em2" id="p272"><a class="gg-link" href="#p272" onclick="return changeColor(this);"></a>醴陵　漢臨湘縣，界有醴陵，後漢立為縣，屬長沙郡。隋廢。武德四年，分長沙置。</p>
<p class="em2" id="p273"><a class="gg-link" href="#p273" onclick="return changeColor(this);"></a>瀏陽　吳分長沙置瀏陽縣，隋廢。景龍二年，於故城復置。</p>
<p id="p274"><a class="gg-link" href="#p274" onclick="return changeColor(this);"></a>衡州中　隋衡山郡。武德四年，平蕭銑，置衡州，領臨蒸、湘潭、耒陽、新寧、重安、新城六縣。七年，省重安、新城二縣。貞觀元年，以廢南雲州之攸縣來屬。天寶元年，改為衡陽郡。乾元元年，復為衡州。舊領縣五，戶七千三百三十，口三萬四千四百八十一。天寶領縣六，戶三萬三千六百八十八，口十九萬九千二百二十八。在京師東南三千四百三里，至東都二千七百六十里。</p>
<p class="em2" id="p275"><a class="gg-link" href="#p275" onclick="return changeColor(this);"></a>衡陽　漢蒸陽縣，屬長沙國。吳分蒸陽立臨蒸縣，吳末分長沙東界郡立湘東郡<span class="jiaozhusup">按元和志卷二九、古殘本寰宇記卷一一五均作「分長沙之東部」，此處「郡」字疑衍。</span>。宋、齊、梁不改。隋罷湘東郡為衡州，改臨蒸為衡陽縣。武德四年，復為臨蒸。開元二十年，復為衡陽。</p>
<p class="em2" id="p276"><a class="gg-link" href="#p276" onclick="return changeColor(this);"></a>常寧　吳分耒陽立新寧縣，屬湘東郡。舊治三洞，神龍二年，移治麻州。開元九年，治宜江。天寶元年，改為常寧。</p>
<p class="em2" id="p277"><a class="gg-link" href="#p277" onclick="return changeColor(this);"></a>攸　漢縣，屬長沙國，縣北有攸溪故也。</p>
<p class="em2" id="p278"><a class="gg-link" href="#p278" onclick="return changeColor(this);"></a>茶陵　漢縣，屬長沙國。隋廢。聖曆元年，分攸縣置。</p>
<p class="em2" id="p279"><a class="gg-link" href="#p279" onclick="return changeColor(this);"></a>耒陽　漢縣，屬桂陽郡。隋改為耒陰。武德四年，復為耒陽。</p>
<p class="em2" id="p280"><a class="gg-link" href="#p280" onclick="return changeColor(this);"></a>衡山　吳分湘南縣置。舊屬潭州，後割屬衡州。</p>
<p id="p281"><a class="gg-link" href="#p281" onclick="return changeColor(this);"></a>澧州下　隋澧陽郡。武德四年，平蕭銑，置澧州，領孱陵、安鄉、澧陽、石門、慈利、崇義六縣。貞觀元年，省孱陵縣。天寶元年，改為澧陽郡。乾元元年，復為澧州。天寶初，割屬山南東道。舊領縣五，戶三千四百七十四，口二萬五千八百二十六。天寶領縣四，戶一萬九千六百二十，口九萬三千三百四十九。在京師東南一千八百九十三里，至東都一千五百七十二里。</p>
<p class="em2" id="p282"><a class="gg-link" href="#p282" onclick="return changeColor(this);"></a>澧陽　漢零陽縣，屬武陵郡。吳分武陵西界置天門郡。晉末，以義陽流人集此，僑置南義陽郡。隋平陳，改南義陽為澧州。皆治此縣。</p>
<p class="em2" id="p283"><a class="gg-link" href="#p283" onclick="return changeColor(this);"></a>安鄉　漢孱陵縣地，屬武陵郡。隋分立安鄉縣。貞觀元年，廢孱陵併入。</p>
<p class="em2" id="p284"><a class="gg-link" href="#p284" onclick="return changeColor(this);"></a>石門　吳分零陽縣於此置天門郡。隋平陳，廢天門郡，以廢州為石門縣。</p>
<p class="em2" id="p285"><a class="gg-link" href="#p285" onclick="return changeColor(this);"></a>慈利　本漢零陽縣，隋改零陽為慈利縣。麟德元年，省崇義併入。</p>
<p id="p286"><a class="gg-link" href="#p286" onclick="return changeColor(this);"></a>朗州下　隋武陵郡。武德四年，平蕭銑，置朗州。天寶元年，改為武陵郡。乾元元年，復為朗州。天寶初，割屬山南東道。舊領縣二，戶二千一百四十九，口一萬九百一十三。天寶，戶九千三百六，口四萬三千七百十六。在京師東南二千一百五十九里，至東都一千八百五十八里。</p>
<p class="em2" id="p287"><a class="gg-link" href="#p287" onclick="return changeColor(this);"></a>武陵　漢臨沅縣地，屬武陵郡。秦屬黔中郡地。梁分武陵郡於縣置武州，陳改武州為沅陵郡。隋平陳，復為嵩州，尋又改為朗州。煬帝為武陵郡。武德復為朗州。皆治於武陵縣。</p>
<p class="em2" id="p288"><a class="gg-link" href="#p288" onclick="return changeColor(this);"></a>龍陽　隋縣，取洲名。</p>
<p id="p289"><a class="gg-link" href="#p289" onclick="return changeColor(this);"></a>永州中　隋零陵郡。武德四年，平蕭銑，置永州，領零陵、湘源、祁陽、灌陽四縣。七年，省灌陽。貞觀元年，省祁陽縣，四年，復置。天寶元年，改為零陵郡。乾元元年，復為永州。舊領縣三，戶六千三百四十八，口二萬七千五百八十三。天寶，戶二萬七千四百九十四，口十七萬六千一百六十八。在京師南三千二百七十四里，至東都三千六百六十五里。</p>
<p class="em2" id="p290"><a class="gg-link" href="#p290" onclick="return changeColor(this);"></a>零陵　漢泉陵縣地，屬零陵郡。漢郡治泉陵縣，故城在今州北二里。隋平陳，改泉陵為零陵縣，仍移於今理。梁、陳皆為零陵郡，隋置永州，煬帝復為零陵郡，皆治此縣。</p>
<p class="em2" id="p291"><a class="gg-link" href="#p291" onclick="return changeColor(this);"></a>祁陽　吳分泉陵縣，於今縣東北九十里置祁陽縣，今有古城。隋平陳，併入零陵。武德四年，復分置，移於今治。貞觀元年省，四年又置。石鷰岡在祁陽西北一百一十里，此岡穴出石鷰，充貢。湘水南自零陵界來。</p>
<p class="em2" id="p292"><a class="gg-link" href="#p292" onclick="return changeColor(this);"></a>湘源　漢零陵縣地，屬故城在今縣南七十八里<span class="jiaozhusup">據通典卷一八三、元和志卷二九、古殘本寰宇記卷一一六，「零陵」當為「洮陽」之誤，「屬」字疑衍或「屬」下脫「零陵郡」三字。</span>。隋平陳，併零陵入湘源縣。</p>
<p class="em2" id="p293"><a class="gg-link" href="#p293" onclick="return changeColor(this);"></a>灌陽　漢零陵縣地。大業末，蕭銑析湘源縣置。武德七年廢。上元二年，荊南節度使呂諲奏，復於故城置灌陽縣。灌水在城西，今名灌源。</p>
<p id="p294"><a class="gg-link" href="#p294" onclick="return changeColor(this);"></a>道州中　隋零陵郡之永陽縣。武德四年，平蕭銑，置營州，領營道、江華、永陽、唐興四縣。五年，改為南營州。貞觀八年，改為道州，仍省永陽縣。十七年廢，併入永州。上元二年，復析永州置<span class="jiaozhusup">各本原作「貞觀十七年廢永州併入上元二年復析置永州」，據南氏本寰宇記卷一一六、新志改。</span>。天寶元年，改為江華郡。乾元元年，復為道州。舊領縣三，戶六千六百一十三，口三萬一千八百八十。天寶領縣四，戶二萬二千五百五十一，口十三萬九千六十三。今領縣五。</p>
<p class="em2" id="p295"><a class="gg-link" href="#p295" onclick="return changeColor(this);"></a>弘道　漢營浦縣，屬零陵郡。吳置營陽郡，晉改為永陽郡。隋平陳，改營浦為永陽縣。武德四年，於縣置營州，改為營道縣。五年，又加「南」字<span class="jiaozhusup">各本原作「武德四年置州又加南字」，據本卷上文及古殘本寰宇記卷一一六、南氏本寰宇記卷一一六改。</span>。貞觀八年，改為道州。天寶元年，改營道為弘道。</p>
<p class="em2" id="p296"><a class="gg-link" href="#p296" onclick="return changeColor(this);"></a>延唐　漢泠道縣，屬零陵郡，古城在今縣東界南四十里。隋平陳，廢泠道入營道縣，仍於泠道廢城置營道縣。武德四年，移營道縣於州郭置，仍於此置唐興縣。長壽二年，改名武盛。神龍元年，復為唐興。天寶元年，改為延唐<span class="jiaozhusup">「延唐」各本原作「延康」，據元和志卷二九、古殘本寰宇記卷一一六、新志改。</span>。泠水，在今縣南六十里。</p>
<p class="em2" id="p297"><a class="gg-link" href="#p297" onclick="return changeColor(this);"></a>江華　漢馮乘縣<span class="jiaozhusup">「乘」字各本原作「溗」，據漢志、元和志卷二九改。下同。</span>，屬蒼梧郡。武德四年，析賀州馮乘縣置江華縣。貞觀十七年，改屬永州。上元二年，還道州。文明元年，改為雲溪縣。神龍元年二月，復為江華。</p>
<p class="em2" id="p298"><a class="gg-link" href="#p298" onclick="return changeColor(this);"></a>永明　隋改漢營浦縣為永陽，置道州。後州郭內置營道縣，乃移永陽之名於州西南一百一十里置。貞觀八年省，地入營道。天授二年，復析營道置。天寶元年，改為永明縣。</p>
<p class="em2" id="p299"><a class="gg-link" href="#p299" onclick="return changeColor(this);"></a>大曆　大曆二年，湖南觀察使韋貫之奏請析延唐縣，於道州東南二百二十里舂陵侯故城北十五里置縣，因以大曆為名。</p>
<p class="em2" id="p300"><a class="gg-link" href="#p300" onclick="return changeColor(this);"></a>郴州中　隋桂陽郡。武德四年，平蕭銑，置郴州，領郴、盧陽、義章、臨武、平陽、晉興六縣<span class="jiaozhusup">「郴」字各本原無，據本卷下文及古殘本寰宇記卷一一七補。</span>。七年，廢義章<span class="jiaozhusup">各本原作「牽」，據本卷上下文及古殘本寰宇記卷一一七改。</span>、平陽二縣。八年，省晉興。天寶元年，改為桂陽郡。乾元元年，復為郴州。舊領縣五，戶八千六百四十六，口四萬九千三百五十五。天寶領縣八，戶三萬一千三百三。在京師東南三千三百里，至東都三千五十七里。</p>
<p class="em2" id="p301"><a class="gg-link" href="#p301" onclick="return changeColor(this);"></a>郴　漢縣，屬桂陽郡，漢郡理所也。後漢郡理耒陽，尋還郴。宋、齊封子弟為桂陽王，皆治於此。隋平陳，改為郴州，煬帝為桂陽郡，武德四年，改郴州，皆以郴為理。</p>
<p class="em2" id="p302"><a class="gg-link" href="#p302" onclick="return changeColor(this);"></a>義章　大業末，蕭銑分郴置。武德七年省，八年復置。長壽元年，分義章南界置高平縣。開元二十三年，廢高平，仍移義章治高平廢縣。</p>
<p class="em2" id="p303"><a class="gg-link" href="#p303" onclick="return changeColor(this);"></a>義昌　晉分郴縣置汝城、晉寧二縣。陳廢二縣，立盧陽郡，領盧陽縣。開皇九年廢郡<span class="jiaozhusup">「開皇」各本原作「開元」，據隋志、古殘本寰宇記卷一一七改。</span>，以盧陽屬郴州。天寶元年，改為義昌。</p>
<p class="em2" id="p304"><a class="gg-link" href="#p304" onclick="return changeColor(this);"></a>平陽　晉分郴置平陽郡及縣。陳廢，後蕭銑復分郴置。武德七年省，八年復置。</p>
<p class="em2" id="p305"><a class="gg-link" href="#p305" onclick="return changeColor(this);"></a>資興　後漢分郴置漢寧縣。吳改為陽安，晉改為晉寧，隋改為晉興。貞觀八年省，咸亨三年復置，改名資興。</p>
<p class="em2" id="p306"><a class="gg-link" href="#p306" onclick="return changeColor(this);"></a>高亭　漢便縣地，屬桂陽郡。晉省，陳復置。隋廢。開元十三年，宇文融析郴縣北界四鄉置安陵縣。天寶元年，改為高亭，取縣東山名。</p>
<p class="em2" id="p307"><a class="gg-link" href="#p307" onclick="return changeColor(this);"></a>臨武　漢縣，屬桂陽郡，縣南臨武溪故也。</p>
<p class="em2" id="p308"><a class="gg-link" href="#p308" onclick="return changeColor(this);"></a>藍山　漢南平縣，屬桂陽郡。隋廢。咸亨二年，復置南平縣。天寶元年，改為藍山。九疑山，在縣西五十里。</p>
<p id="p309"><a class="gg-link" href="#p309" onclick="return changeColor(this);"></a>邵州　隋長沙郡之邵陽縣。武德四年，平蕭銑，置南梁州，領邵陵、建興、武岡三縣。七年，省建興入武岡，省邵陵併邵陽。貞觀十年，改名邵州。天寶元年，改為邵陽郡。乾元元年，復為邵州。舊領縣二，戶二千八百五十六，口一萬三千五百八十三。天寶，戶一萬七千七十三，口七萬一千六百四十四。在京師東南三千四百里，至東都二千二百六十八里。</p>
<p class="em2" id="p310"><a class="gg-link" href="#p310" onclick="return changeColor(this);"></a>邵陽　漢昭陵縣，屬長沙國。後漢改為昭陽，晉改為邵陽。隋平陳，移於今理。吳分零陵北部置邵陵郡。隋平陳，廢郡，以邵陽屬潭州，尋又於邵陽置建州。武德四年，改置南梁州<span class="jiaozhusup">「梁」字各本原無，據本卷上文及古殘本寰宇記卷一一五補。</span>，貞觀十年，改為邵州，皆理邵陽縣。</p>
<p class="em2" id="p311"><a class="gg-link" href="#p311" onclick="return changeColor(this);"></a>武岡　漢都梁縣，屬零陵郡。晉分都梁置武岡縣。隋廢。武德四年，分邵陽復置。</p>
<p id="p312"><a class="gg-link" href="#p312" onclick="return changeColor(this);"></a>連州　隋熙平郡。武德四年，平蕭銑，置連州。天寶元年，改為連山郡。乾元元年，復為連州。舊領縣三，戶五千五百六十三，口三萬一千九十四。天寶，戶三萬二千二百十，口一十四萬三千五百三十二。在京師南三千六百六十五里，至東都三千四百五里。</p>
<p class="em2" id="p313"><a class="gg-link" href="#p313" onclick="return changeColor(this);"></a>桂陽　漢縣，屬桂陽郡，今州理是也。隋開皇十年，於縣置連州，大業改為熙平郡，武德四年，復為連州，皆以桂陽為理所。</p>
<p class="em2" id="p314"><a class="gg-link" href="#p314" onclick="return changeColor(this);"></a>陽山　漢縣，屬桂陽郡。後漢省。晉平吳，分U洭縣復置。梁於U洭縣西置陽山郡，以縣屬之。隋廢郡，縣屬連州。神龍元年，移於洭水之北，今縣理是也。一名湟水。</p>
<p class="em2" id="p315"><a class="gg-link" href="#p315" onclick="return changeColor(this);"></a>連山　晉武分桂陽立廣惠縣，隋改為廣澤。仁壽元年，改為連山。</p>
<p id="p316"><a class="gg-link" href="#p316" onclick="return changeColor(this);"></a>黔州下都督府　隋黔安郡。武德元年，改為黔州，領彭水、都上、石城三縣。二年，又分置盈隆、洪杜<span class="jiaozhusup">各本原作「洪社」，據元和志卷三０、寰宇記卷一二０、新志改。下同。</span>、相永、萬資四縣。四年，置都督府<span class="jiaozhusup">據本卷下文「彭水……貞觀四年於州置都督府」，此處「四年」上當脫「貞觀」二字。</span>，督務、施、業、辰、智、牂、充、應、莊等州。其年，以相永、萬資二縣置費州，以都上分置夷州。十年，以思州高富來屬。十一年，又以高富屬夷州，以智州信寧來屬。今督思、辰、施、牢、費、夷、巫、應、播、充、莊、牂、琰、池、矩十五州。其年，罷都督府。置莊州都督。景龍四年廢，以播州為都督。先天二年廢，復以黔州為都督。天寶元年，改黔州為黔中郡，依舊都督施、夷、播、思、費、珍、溱、商九州<span class="jiaozhusup">「溱」字各本原作「湊」，據本卷下文及寰宇記卷一二０改。按句云九州而實數僅八，當有訛誤。</span>。又領充、明、勞、羲、福、犍、邦、琰、清、莊、峨、蠻、牂、鼓、儒、琳、鸞、令、那、暉、郝、總、敦、侯、晃、柯、樊、稜、添、普寧、功、亮、茂龍、延、訓、卿、雙、整、懸、撫水、矩、思源、逸、殷、南平、勳、姜、襲等五十州<span class="jiaozhusup">「犍」、「晃」、「樊」、「茂龍」、「卿」、「撫水」、「襲」，各本原作「建」、「免」、「契」、「筏龍」（聞本作茷龍）、「鄉」、「撫次水」、「龍小」，據寰宇記卷一二０、新志改。</span>。皆羈縻，寄治山谷。乾元元年，復以黔中郡為黔州都督府。舊領縣五，戶五千九百一十三，口二萬七千四百三十三。天寶縣六，戶四千二百七十，口二萬四千二百四。在京師南三千一百九十三里，至東都三千二百七十一里。</p>
<p class="em2" id="p317"><a class="gg-link" href="#p317" onclick="return changeColor(this);"></a>彭水　漢酉陽縣，屬武陵郡。吳分酉陽置黔陽郡。隋於郡置彭水縣。周置奉州，尋為黔州。貞觀四年，於州置都督府。</p>
<p class="em2" id="p318"><a class="gg-link" href="#p318" onclick="return changeColor(this);"></a>黔江　隋分黔陽縣置石城縣。天寶元年，改為黔江。</p>
<p class="em2" id="p319"><a class="gg-link" href="#p319" onclick="return changeColor(this);"></a>洪杜　武德二年，分置洪杜縣，治洪杜溪。麟德二年，移治龔湍。</p>
<p class="em2" id="p320"><a class="gg-link" href="#p320" onclick="return changeColor(this);"></a>洋水　武德二年，分彭水於巴江西置盈隆縣。先天元年，改為盈川<span class="jiaozhusup">「盈川」各本原作「用川」，據元和志卷三０、寰宇記卷一二０、新志改。</span>。天寶元年，改為洋水。</p>
<p class="em2" id="p321"><a class="gg-link" href="#p321" onclick="return changeColor(this);"></a>信寧　隋置信安縣，取界內山名。武德二年，改為信寧。武德五年，屬義州。州廢來屬。</p>
<p class="em2" id="p322"><a class="gg-link" href="#p322" onclick="return changeColor(this);"></a>都濡　貞觀二十年，分盈隆縣置。</p>
<p id="p323"><a class="gg-link" href="#p323" onclick="return changeColor(this);"></a>辰州下　隋沅陵縣。武德四年，平蕭銑，置辰州，領沅陵等五縣。九年<span class="jiaozhusup">校勘記卷二二：「按上云四年，下云五年，此不應言九年。九字或其字之誤。」</span>，分大鄉置大鄉五縣。五年，分辰溪置漵浦縣。貞觀九年，分大鄉置三亭縣。天授二年，分大鄉、三亭兩縣置溪州。景雲二年，置都督府，督巫、業、錦三州。開元二十七年，罷都督府。天寶元年，改為盧溪郡。乾元元年，復為辰州，取溪名。舊領縣七，戶九千二百八十三，口三萬九千二百二十五。天寶領縣五，戶四千二百四十一，口二萬八千五百五十四。在京師南微東三千四百五里，至東都三千二百六十里。</p>
<p class="em2" id="p324"><a class="gg-link" href="#p324" onclick="return changeColor(this);"></a>沅陵　漢辰陽縣，屬武陵郡，本秦黔中郡縣也。隋改辰陽為辰溪，仍分置沅陵縣，仍置沅陵郡。武德四年，改為辰州，以沅陵為理所。</p>
<p class="em2" id="p325"><a class="gg-link" href="#p325" onclick="return changeColor(this);"></a>盧溪　武德三年，分沅陵縣置。</p>
<p class="em2" id="p326"><a class="gg-link" href="#p326" onclick="return changeColor(this);"></a>漵浦　漢義陵縣地，屬武陵郡<span class="jiaozhusup">「郡」字各本原作「縣」，據南氏本寰宇記卷一一九改。</span>。武德五年，分辰溪置。</p>
<p class="em2" id="p327"><a class="gg-link" href="#p327" onclick="return changeColor(this);"></a>麻陽　武德三年，分沅陵、辰溪二縣置。垂拱四年，分置龍門縣，尋廢。</p>
<p class="em2" id="p328"><a class="gg-link" href="#p328" onclick="return changeColor(this);"></a>辰溪　漢辰陽縣地，隋分置辰溪縣。</p>
<p id="p329"><a class="gg-link" href="#p329" onclick="return changeColor(this);"></a>錦州下　垂拱二年，分辰州麻陽縣地并開山洞置錦州及四縣。天寶元年，改錦州為盧陽郡。乾元元年，復為錦州。天寶領縣五，戶二千八百七十二，口一萬四千三百七十四。至京師三千五百里，至東都三千七百里。</p>
<p class="em2" id="p330"><a class="gg-link" href="#p330" onclick="return changeColor(this);"></a>盧陽　　招諭　　渭陽　　常豐　已上四縣，並垂拱三年與州同置。其常豐本名萬安，天寶元年，改為常豐。</p>
<p class="em2" id="p331"><a class="gg-link" href="#p331" onclick="return changeColor(this);"></a>洛浦　天授二年，分辰州之大鄉置<span class="jiaozhusup">各本原作「長州」，據本卷上文及新志改。</span>，屬溪州。長安四年<span class="jiaozhusup">「長安」各本原無，按天授無四年，據下文溪州沿革及新志補。</span>，改屬錦州。</p>
<p id="p332"><a class="gg-link" href="#p332" onclick="return changeColor(this);"></a>施州下　隋清江郡之清江縣。義寧二年，置施州，領清江、開夷二縣。貞觀八年，廢業州，以建始縣來屬。麟德元年，廢開夷縣入清江。天寶元年，改為清化郡。乾元元年，復為施州。舊領縣三，戶二千三百一十二，口一萬八百二十五。天寶領縣二，戶三千七百二，口一萬六千四百四十四。在京師南二千七百九里，至東都二千八百一十里。</p>
<p class="em2" id="p333"><a class="gg-link" href="#p333" onclick="return changeColor(this);"></a>清江　漢巫縣，南郡。吳分巫立沙渠縣。後周於縣立施州。隋為清江縣，州所理也。</p>
<p class="em2" id="p334"><a class="gg-link" href="#p334" onclick="return changeColor(this);"></a>建始　後周分巫縣置建始縣。義寧二年，於縣置業州，領建始一縣。貞觀八年，廢業州，縣屬施州。</p>
<p id="p335"><a class="gg-link" href="#p335" onclick="return changeColor(this);"></a>巫州下　貞觀八年，分辰州龍標縣置巫州。其年，置夜郎、朗溪、思徵三縣<span class="jiaozhusup">各本原作「渭溪」，據本卷下文及通典卷一八三、元和志卷三０改。</span>。九年，廢思徵縣。天授二年，改為沅州，分夜郎渭溪縣<span class="jiaozhusup">據本卷下文及寰宇記卷一二二，「夜郎」下當脫「置」字。</span>。長安三年，割夜郎、渭溪二縣置舞州。先天二年，又置潭陽縣。開元十三年，改沅州為巫州。天寶元年，改為潭陽郡。乾元元年，復為巫州。舊領縣三，戶四千三十二，口一萬四千四百九十五。天寶，戶五千三百六十八，口一萬二千七百三十八。在京師南三千一百五十八里，至東都三千八百三十三里。</p>
<p class="em2" id="p336"><a class="gg-link" href="#p336" onclick="return changeColor(this);"></a>龍標<span class="jiaozhusup">各本原作「龍牁」，據本卷上文及通典卷一八三、元和志卷三０、寰宇記卷一二二改。</span>　武德七年置，屬辰州。貞觀八年，置巫州，為理所也。</p>
<p class="em2" id="p337"><a class="gg-link" href="#p337" onclick="return changeColor(this);"></a>朗溪　貞觀八年置。</p>
<p class="em2" id="p338"><a class="gg-link" href="#p338" onclick="return changeColor(this);"></a>潭陽　先天二年，分龍標置。</p>
<p id="p339"><a class="gg-link" href="#p339" onclick="return changeColor(this);"></a>業州下　長安四年，分沅州二縣置舞州。開元十三年，改為鶴州。二十年，又改為業州。天寶元年，改龍標郡。乾元元年，復為業州。領縣三，戶一千六百七十二，口七千二百八十四。在京師南四千一百九十七里，至東都三千九百里。</p>
<p class="em2" id="p340"><a class="gg-link" href="#p340" onclick="return changeColor(this);"></a>峨山　貞觀八年<span class="jiaozhusup">「八」字各本原作「五」，據本卷上文及寰宇記卷一二二改。</span>，置夜郎縣，屬巫州。長安四年，置舞州。開元二十年，改夜郎為峨山縣。</p>
<p class="em2" id="p341"><a class="gg-link" href="#p341" onclick="return changeColor(this);"></a>渭溪　天授二年，分夜郎置，屬沅州。長安四年，改業州。</p>
<p class="em2" id="p342"><a class="gg-link" href="#p342" onclick="return changeColor(this);"></a>梓薑　舊於縣置充州，天寶三年，以充州荒廢，以梓薑屬業州，其充州為羈縻州。</p>
<p id="p343"><a class="gg-link" href="#p343" onclick="return changeColor(this);"></a>夷州下　隋明陽郡之綏陽縣。武德四年，置夷州於思州寧夷縣，領夜郎、神泉、豐樂、綏養、雞翁、伏遠、明陽、高富、寧夷、思義、丹川、宣慈、慈岳等十三縣。六年，廢雞翁縣。貞觀元年，廢夷州，省夜郎、神泉、豐樂三縣，以伏遠、明陽、高富、寧夷、思義、丹川六縣隸務州，宣慈、慈岳二縣隸溪州，以綏養隸智州。四年，復置夷州於黔州都上縣。六年，又置雞翁縣。十一年，又以義州之綏陽、黔州之高富來屬。其年，又自都上移於今所。天寶元年，改為義泉郡。乾元元年，復為夷州。舊領縣四，戶二千二百四十一，口八千六百五十七。天寶縣五，戶一千二百八十四，口七千一十三。在京師南四千三百八十七里，至東都三千八百八十里。</p>
<p class="em2" id="p344"><a class="gg-link" href="#p344" onclick="return changeColor(this);"></a>綏陽　漢牂柯郡地。隋朝招慰置綏陽縣，古徼外夷也。武德三年，屬義州。貞觀十一年，改屬夷州。</p>
<p class="em2" id="p345"><a class="gg-link" href="#p345" onclick="return changeColor(this);"></a>都上　隋置。武德元年，屬黔州。貞觀四年，置夷州，為理所。十一年，州移治綏陽縣。</p>
<p class="em2" id="p346"><a class="gg-link" href="#p346" onclick="return changeColor(this);"></a>義泉　隋舊。於縣置牢州。貞觀十七年，廢牢州，以義泉屬夷州。</p>
<p class="em2" id="p347"><a class="gg-link" href="#p347" onclick="return changeColor(this);"></a>洋川　武德二年置，舊屬牢州。貞觀十七年，屬夷州。</p>
<p class="em2" id="p348"><a class="gg-link" href="#p348" onclick="return changeColor(this);"></a>寧夷　舊屬思州。開元二十五年，屬夷州。</p>
<p id="p349"><a class="gg-link" href="#p349" onclick="return changeColor(this);"></a>播州下　隋牂柯郡之牂柯縣。貞觀九年，分置郎州，領恭水、高山、貢山、柯盈、邪施、釋鷰六縣。十一年，省郎州并六縣。十三年<span class="jiaozhusup">各本原作「十一年」，按上文已言十一年，此不當又重。據本卷下文及元和志卷三０、寰宇記卷一二一、新志改。</span>，又於其地置播州及恭水等六縣。十四年，改恭水等六縣名。二十年，以夷州之芙蓉、樫川來屬。顯慶五年，廢舍月、胡江、羅為三縣。景龍四年，廢莊州都督府，以播州為都督府。先天二年，罷都督。開元二十六年，又廢胡刀、樫川兩縣。天寶元年，改為播川郡。乾元元年，復為播州。領縣三，戶四百九十，口二千一百六十八。在京師南四千四百五十里，至東都四千九百六十里。</p>
<p class="em2" id="p350"><a class="gg-link" href="#p350" onclick="return changeColor(this);"></a>遵義　漢武開西南夷，置牂柯郡，秦夜郎郡之西南境也。貞觀九年<span class="jiaozhusup">「九」字各本原作「元」，據本卷上文及寰宇記卷一二一改。</span>，置恭水縣，屬郎州。十一年省，十三年復置，屬播州。十四年，改為羅蒙。十六年，改為遵義。顯慶五年，廢舍月併入。</p>
<p class="em2" id="p351"><a class="gg-link" href="#p351" onclick="return changeColor(this);"></a>芙蓉　舊屬牢州。貞觀十六年，改為夷州，二十年，又改屬播州。開元二十六年，廢胡刀、樫川兩縣併入。</p>
<p class="em2" id="p352"><a class="gg-link" href="#p352" onclick="return changeColor(this);"></a>帶水　貞觀九年，置柯盈縣。十四年，改為帶水。</p>
<p id="p353"><a class="gg-link" href="#p353" onclick="return changeColor(this);"></a>思州下　隋巴東郡之務川縣。武德四年，置務州，領務川、涪川、扶陽三縣。貞觀元年，以廢夷州之伏遠、寧夷、思義、高富、明陽、丹川六縣，廢思州之丹陽、城樂、感化、思王、多田五縣來屬。其年，省思義、明陽、丹川三縣。二年，又省丹陽。四年，改務州為思州。其年，以涪川、扶陽二縣割入費州。八年，又以多田、城樂二縣割入費州，其年，又廢感化縣。十年，以高富隸黔州。十一年，又省伏遠縣。天寶元年，改為寧夷郡。乾元元年，復為思州。舊領縣三，戶二千六百三，口七千五百九十九。天寶，戶一千五百九十九，口一萬二千二十一。在京師南三千八百三十九里，至東都三千五百九十六里。</p>
<p class="em2" id="p354"><a class="gg-link" href="#p354" onclick="return changeColor(this);"></a>務川　州所治。漢酉陽縣<span class="jiaozhusup">「酉」字各本原作「西」，據漢志、元和志卷三０、寰宇記卷一二二改。</span>，屬武陵郡。隋朝招慰置務川縣。武德四年，招慰使冉安昌以務川當牂柯要路，請置務州<span class="jiaozhusup">各本「四」字原作「元」，「州」字原作「川」，據本卷上文及寰宇記卷一二二思州沿革、新志改。</span>。貞觀四年<span class="jiaozhusup">「四」字各本原作「八」，據本卷上文及元和志卷三０、寰宇記卷一二二思州沿革、新志改。</span>，改為思州，以思邛水為名<span class="jiaozhusup">「邛」字各本原作「印」，據元和志卷三０、寰宇記卷一二二改。下同。</span>。</p>
<p class="em2" id="p355"><a class="gg-link" href="#p355" onclick="return changeColor(this);"></a>思王　武德三年置，屬思州。貞觀元年，改屬務州<span class="jiaozhusup">「州」字各本原作「川」，據本卷上文及寰宇記卷一二二改。</span>。四年，改屬思州。</p>
<p class="em2" id="p356"><a class="gg-link" href="#p356" onclick="return changeColor(this);"></a>寧夷　隋置。武德四年，屬夷州。貞觀元年，屬思州。</p>
<p class="em2" id="p357"><a class="gg-link" href="#p357" onclick="return changeColor(this);"></a>思邛　開元四年，開生獠置。</p>
<p id="p358"><a class="gg-link" href="#p358" onclick="return changeColor(this);"></a>費州下　隋黔安郡之涪川縣。貞觀四年，分思州之涪川、扶陽二縣置費州。其年，割黔州之萬資、相永二縣來屬。八年，又割思州之多田、城樂來屬。十一年，廢相永、萬資二縣。天寶元年，復為涪川郡。乾元元年，復為費州。舊領縣四，戶二千七百九，口六千九百五十。天寶，戶四百二十九，口二千六百九。在京師南四千七百里，至東都四千九百里。</p>
<p class="em2" id="p359"><a class="gg-link" href="#p359" onclick="return changeColor(this);"></a>涪川　漢牂柯郡之地，久不臣附。周宣政元年，信州總管、龍門公裕，招慰生獠王元殊、多質等歸國，乃置費州，以水為名。武德四年，置務州<span class="jiaozhusup">「州」字各本原作「川」，據本卷上文及寰宇記卷一二二改。</span>。貞觀四年，置費州治於此。</p>
<p class="em2" id="p360"><a class="gg-link" href="#p360" onclick="return changeColor(this);"></a>多田　武德四年，務州刺史奏置。以土地稍平，懇田盈畛，故以多田為名。貞觀四年，屬思州。八年，改屬費州。</p>
<p class="em2" id="p361"><a class="gg-link" href="#p361" onclick="return changeColor(this);"></a>扶陽　隋仁壽四年，庸州刺史奏置，以扶陽水為名。</p>
<p class="em2" id="p362"><a class="gg-link" href="#p362" onclick="return changeColor(this);"></a>城樂　武德四年，山南道大使趙郡王孝恭招慰生獠，始築城，人歌舞之，故曰城樂。</p>
<p id="p363"><a class="gg-link" href="#p363" onclick="return changeColor(this);"></a>南州下　武德二年置，領隆陽、扶化、隆巫、丹溪、靈水、南川六縣。三年，改為僰州。四年，復為南州。貞觀五年，置三溪縣。七年，又置當山、嵐山、歸德、汶溪四縣。八年，又廢當山、嵐山、歸德、汶溪四縣。十一年，又廢扶化、隆巫、靈水三縣。天寶元年，改為南川郡<span class="jiaozhusup">「川」字各本原作「州」，據寰宇記卷一二二改。</span>。乾元元年，復為南州。舊領縣三，戶三千五百八十三，口一萬三百六十六。天寶領縣二，戶四百四十三，口二千四十三。在京師南三千六百里，至東都三千七百里。</p>
<p class="em2" id="p364"><a class="gg-link" href="#p364" onclick="return changeColor(this);"></a>南川　武德二年，置隆陽縣。先天元年，改為南川，州所治。</p>
<p class="em2" id="p365"><a class="gg-link" href="#p365" onclick="return changeColor(this);"></a>三溪　貞觀五年置。</p>
<p id="p366"><a class="gg-link" href="#p366" onclick="return changeColor(this);"></a>溪州下　舊辰州之大鄉。天授二年，分置溪州。舊領縣二，又分置洛浦縣。長安四年，以洛浦屬錦州。天寶元年，改溪州為靈溪郡。乾元元年，復為溪州。領縣二，戶二千一百八十四，口一萬五千二百八十二。至京師二千八百九十三里，至東都二千六百九十六里。</p>
<p class="em2" id="p367"><a class="gg-link" href="#p367" onclick="return changeColor(this);"></a>大鄉　漢沅陵、遷陵二縣地<span class="jiaozhusup">各本原作「零陵」，據漢志、元和志卷三０、南氏本寰宇記卷一一九改。</span>，屬武陵郡。梁分置大鄉縣。舊屬辰州，天授二年來屬，州所理也。</p>
<p class="em2" id="p368"><a class="gg-link" href="#p368" onclick="return changeColor(this);"></a>三亭　貞觀九年，分大鄉置，屬辰州。天授二年，改屬溪州。縣界有黔山，大酉、小酉二山。</p>
<p id="p369"><a class="gg-link" href="#p369" onclick="return changeColor(this);"></a>溱州下　貞觀十六年，置溱州及榮懿、扶歡、樂來三縣。咸亨元年，廢樂來縣。天寶元年，改為溱溪郡。乾元元年，復為溱州。領縣二，戶八百七十九，口五千四十五。至京師三千四百八十里，至東都四千二百里。</p>
<p class="em2" id="p370"><a class="gg-link" href="#p370" onclick="return changeColor(this);"></a>榮懿　　扶歡　已上二縣，並貞觀十六年，開山洞置。</p>
<p id="p371"><a class="gg-link" href="#p371" onclick="return changeColor(this);"></a>珍州下　貞觀十六年置，天寶元年改為夜郎郡。乾元元年，復為珍州。領縣三，戶二百六十三，口一千三十四。至京師四千一百里，至東都三千七百里。</p>
<p class="em2" id="p372"><a class="gg-link" href="#p372" onclick="return changeColor(this);"></a>夜郎　漢夜郎郡之地。貞觀十七年，置於舊播州城，以縣界有隆珍山，因名珍州。</p>
<p class="em2" id="p373"><a class="gg-link" href="#p373" onclick="return changeColor(this);"></a>麗皋　　樂源　並貞觀十六年，開山洞置。</p>
<p id="p374"><a class="gg-link" href="#p374" onclick="return changeColor(this);"></a>牂州，領縣二。　　充州，領縣八。　　應州，領縣五。　　琰州，領縣四。　　牢州，領縣七。　　已上國初置，並屬黔中道羈縻州。永徽已後併省。</p>
<div class="section" id="title-6"><h3>隴右道</h3></div>
<p id="p375"><a class="gg-link" href="#p375" onclick="return changeColor(this);"></a>秦州中都督府　隋天水郡。武德二年，平薛舉，改置秦州，仍立總管府，管秦、渭、岷、洮、疊、文、武、成、康、蘭、宕、扶等十二州。秦州領上邽、成紀、秦嶺、清水四縣。四年，分清水置邽州。六年，廢邽州，以清水來屬。八年，廢文州，又以隴城來屬。其年，又廢伏州，以伏羌來屬。九年，於伏羌廢城置鹽泉縣。貞觀元年，改鹽泉為夷賓。二年，省夷賓縣。六年，省長川縣。十四年，督秦、成、渭、武四州，治上邽。十七年，廢秦嶺縣。開元二十二年，緣地震，移治所於成紀縣之敬親川。天寶元年，改為天水郡。依舊都督府，督天水、隴西、同谷三郡。其年，復還治上邽。乾元元年，復為秦州。舊領縣六，戶五千七百二十四，口二萬五千七十三。天寶領縣五，戶二萬四千八百二十七，口十萬九千七百。在京師西七百八十里，至東都一千六百五里。</p>
<p class="em2" id="p376"><a class="gg-link" href="#p376" onclick="return changeColor(this);"></a>上邽　漢縣，屬隴西郡。武帝分置天水郡。後漢分豲道立南安郡<span class="jiaozhusup">各本原作「獠道」，據後漢志、寰宇記卷一五０改。</span>。後魏改上邽為上封。隋復於上邽置秦州。州前有湖水，四時增減<span class="jiaozhusup">「湖」字各本原作「湘」，元和志卷三九作：「郡前有湖水，冬夏無增減。」寰宇記卷一五０略同。據改「湘」為「湖」，「增減」上疑脫「無」字。</span>，故名天水郡。</p>
<p class="em2" id="p377"><a class="gg-link" href="#p377" onclick="return changeColor(this);"></a>成紀　漢縣，屬天水郡。舊治小坑川。開元二十二年，移治敬親川，成紀亦徙新城。天寶元年，州復移治上邽縣。</p>
<p class="em2" id="p378"><a class="gg-link" href="#p378" onclick="return changeColor(this);"></a>伏羌　漢冀縣，屬天水郡。晉於此置秦州。後魏改為當亭縣，隋復為冀城縣<span class="jiaozhusup">「城」字各本原無，據隋志、元和志卷三九、寰宇記卷一五０補。</span>。武德三年，改為伏羌縣，仍置伏州。八年，伏州廢，縣屬秦州。貞觀三年，廢夷賓縣，併入伏羌。</p>
<p class="em2" id="p379"><a class="gg-link" href="#p379" onclick="return changeColor(this);"></a>隴城　漢隴縣，屬天水郡。隋加「城」字。武德二年，置文州，以隴城隸之。八年文州廢，來屬。貞觀三年，省長川縣併入。</p>
<p class="em2" id="p380"><a class="gg-link" href="#p380" onclick="return changeColor(this);"></a>清水　漢縣，屬天水郡。武德四年，置邽州於清水。六年，廢邽州，以清水來屬。</p>
<p id="p381"><a class="gg-link" href="#p381" onclick="return changeColor(this);"></a>成州下　隋漢陽郡。武德元年，置成州，領上祿、長道、潭水三縣。貞觀元年，以潭水屬宕州，又割廢康州之同谷縣來屬。州理楊難當所築建安城。天寶元年，改為同谷郡。乾元元年，復為成州。舊領縣三，戶一千五百四十六，口七千二百五十九。天寶，戶四千七百二十七，口二萬一千五百八。在京師西南九百六十里，至東都一千八百里。</p>
<p class="em2" id="p382"><a class="gg-link" href="#p382" onclick="return changeColor(this);"></a>上祿　漢縣，屬武都郡，白馬氐之所處。州南八十里仇池山，其上有百頃地，可處萬家。晉時，氐酋楊難當據仇池，即此山上也。晉朝招慰，乃置仇池郡，以難當為守。梁置南秦州，又改為成州。隋以上祿為倉泉縣，又復為上祿。</p>
<p class="em2" id="p383"><a class="gg-link" href="#p383" onclick="return changeColor(this);"></a>長道　元魏分上祿置長道縣，於縣置天水郡。隋改天水為漢陽郡，又改漢陽縣為長道。</p>
<p class="em2" id="p384"><a class="gg-link" href="#p384" onclick="return changeColor(this);"></a>同谷　漢下辨<span class="jiazhu">步見反</span>道，屬武都郡。後魏於此置廣業郡，領白石縣。又改白水為同谷。</p>
<p id="p385"><a class="gg-link" href="#p385" onclick="return changeColor(this);"></a>渭州下　隋隴西郡。武德元年，置渭州。天寶元年，改為隴西郡。乾元元年，復為渭州。四月，鄯州都督郭英乂，奏請以渭州、洮州為都督府，後廢。舊領縣四，戶一千九百八十九，口九千二十八。天寶，戶六千四百二十五，口二萬四千五百二十。在京師西一千一百五十三里，至東都二千里。</p>
<p class="em2" id="p386"><a class="gg-link" href="#p386" onclick="return changeColor(this);"></a>襄武　漢縣，屬隴西郡。後魏於縣置渭州，以水為名。</p>
<p class="em2" id="p387"><a class="gg-link" href="#p387" onclick="return changeColor(this);"></a>隴西　漢豲<span class="jiazhu">音桓</span>道地，屬天水郡。</p>
<p class="em2" id="p388"><a class="gg-link" href="#p388" onclick="return changeColor(this);"></a>鄣<span class="jiaozhusup">「鄣」字各本原無，據元和志卷三九、寰宇記卷一五一補。</span>　後漢分武陽置鄣縣。天授二年，改為武陽縣。神龍元年，復為鄣縣。</p>
<p class="em2" id="p389"><a class="gg-link" href="#p389" onclick="return changeColor(this);"></a>渭源　漢首陽縣地，屬隴西郡。後魏分隴西置渭源郡，又改首陽為渭源縣。上元二年，改首陽縣，仍於渭源故城分置渭源縣。儀鳳三年，廢首陽併入渭源。</p>
<p id="p390"><a class="gg-link" href="#p390" onclick="return changeColor(this);"></a>鄯州下都督府　隋西平郡。武德二年，平薛舉，置鄯州，治故樂都城。貞觀中，置都督府。天寶元年，改為西平郡。乾元元年，復為鄯州。上元二年九月，州為吐蕃所陷，遂廢。所管鄯城三縣，今河州收管。舊領縣二，戶一千八百七十五，口九千五百八十二。天寶領縣三，戶五千三百八十九，口二萬七千一十九。在京師西一千九百一十三里，至東都二千五百四十里。</p>
<p class="em2" id="p391"><a class="gg-link" href="#p391" onclick="return changeColor(this);"></a>湟水　漢破羌縣，屬金城郡。漢破匈奴，取西河地，開湟中處月氏，即此。湟水，俗呼湟河，又名樂都水，南涼禿髮烏孤始都此<span class="jiaozhusup">「南」下各本原有「有」字，據寰宇記卷一五一刪。</span>。後魏置鄯州，改破羌為西都縣。隋改為湟水縣。縣界有浩亹水。</p>
<p class="em2" id="p392"><a class="gg-link" href="#p392" onclick="return changeColor(this);"></a>龍支　漢允吾縣，屬金城郡。後漢改為龍耆縣。後魏改為金城縣，又改為龍支。積石山，在今縣南。</p>
<p class="em2" id="p393"><a class="gg-link" href="#p393" onclick="return changeColor(this);"></a>鄯城　儀鳳三年置，漢西平郡故城在西。</p>
<p id="p394"><a class="gg-link" href="#p394" onclick="return changeColor(this);"></a>蘭州下　隋金城郡。隋末，陷薛舉。武德二年，平賊，置蘭州。八年，置都督府，督蘭、河、鄯、廓四州。貞觀六年，又督西鹽州。十二年，又督涼州。今督蘭、鄯、儒、淳四州。領金城、狄道、廣武三縣。顯慶元年，罷都督府。天寶元年，改金城郡。二載，割狄道縣置狄道郡。乾元元年，復為蘭州。舊領縣三，戶一千六百七十五，口七千三百五。天寶領縣二，戶二千八百八十九，口一萬四千二百二十六。在京師西一千四百四十五里，至東都二千二百里。</p>
<p class="em2" id="p395"><a class="gg-link" href="#p395" onclick="return changeColor(this);"></a>五泉　漢金城縣，屬金城郡，西羌所處。後漢置西海郡，乞伏乾歸都此，稱涼<span class="jiaozhusup">據晉書卷一二五乞伏乾歸傳、元和志卷三九、寰宇記卷一五一，「涼」字應為「秦」字之誤。</span>。隋開皇初，置蘭州，以皋蘭山為名。煬帝改金城郡。隋置五泉縣。咸亨二年，復為金城。天寶元年，改為五泉。</p>
<p class="em2" id="p396"><a class="gg-link" href="#p396" onclick="return changeColor(this);"></a>廣武　漢枝楊縣，屬金城郡。張駿置廣武郡。隋廢為縣，屬蘭州。</p>
<p id="p397"><a class="gg-link" href="#p397" onclick="return changeColor(this);"></a>臨州下都督府　天寶三載，分金城郡置狄道郡。乾元元年，改為臨州都督府，督保塞州，羈縻之名也。領縣二，戶二千八百九十九，口一萬四千二百二十六。在京師西一千四百四十五里，至東都二千二百里。</p>
<p class="em2" id="p398"><a class="gg-link" href="#p398" onclick="return changeColor(this);"></a>狄道　漢縣，屬隴西郡。晉改為武始縣。隋復為狄道，屬蘭州。天寶三載復置。</p>
<p class="em2" id="p399"><a class="gg-link" href="#p399" onclick="return changeColor(this);"></a>長樂　舊安樂縣。乾元後，改為長樂。</p>
<p id="p400"><a class="gg-link" href="#p400" onclick="return changeColor(this);"></a>河州下　隋枹<span class="jiazhu">音桴</span>罕郡。武德二年，平李軌，置河州，領枹罕、大夏二縣。貞觀元年，廢大夏縣。五年復置。十年，省米州，以米川縣來屬。十一年，廢烏州，以其城置安鄉縣，來屬。天寶元年，改為安鄉郡。乾元元年，復為河州。舊領縣三，戶三千三百九十一，口一萬二千六百五十五。天寶領縣三，戶五千七百八十二，口三萬六千八百八十六。在京師西一千四百一十五里，至東都二千二百七十里。</p>
<p class="em2" id="p401"><a class="gg-link" href="#p401" onclick="return changeColor(this);"></a>枹罕　漢縣，屬金城郡。張駿於縣置河州，至後魏不改，又名枹罕郡。隋初為河州，煬帝為枹罕郡。武德二年，改為河州。皆治於枹罕。</p>
<p class="em2" id="p402"><a class="gg-link" href="#p402" onclick="return changeColor(this);"></a>大夏　漢縣，屬隴西郡。張駿於縣置大夏郡及縣，取西大夏水為名。貞觀元年，廢入枹罕。五年又置。</p>
<p class="em2" id="p403"><a class="gg-link" href="#p403" onclick="return changeColor(this);"></a>鳳林　漢白石縣，屬金城郡。張駿改白石為永固。貞觀七年，廢縣，置烏州。十一年州廢，於城內置安鄉縣。天寶元年，改為鳳林，取關名也。</p>
<p id="p404"><a class="gg-link" href="#p404" onclick="return changeColor(this);"></a>武州下　隋武都郡。武德元年，置武州，領將利、建威、覆津、盤堤四縣。貞觀元年，省建威入將利。天寶元年，改為武都郡。乾元元年，復為武州。舊領縣三，戶一千一百五十二，口五千三百八十一。天寶，戶二千九百二十三，口一萬五千三百一十三。在京師西一千二百九十里，至東都二千里。</p>
<p class="em2" id="p405"><a class="gg-link" href="#p405" onclick="return changeColor(this);"></a>將利　秦、漢白馬之地。漢置武都郡并縣。後魏改武都為石門縣，置武州。後周改為將利縣，仍置武都郡。隋初廢，煬帝復為郡，皆治將利縣。</p>
<p class="em2" id="p406"><a class="gg-link" href="#p406" onclick="return changeColor(this);"></a>覆津　後魏置武階郡，又於今縣東北三十里萬郡故城置覆津縣。隋廢武階郡，縣屬武都郡。</p>
<p class="em2" id="p407"><a class="gg-link" href="#p407" onclick="return changeColor(this);"></a>盤堤　漢河池縣地，屬武都郡。後魏於今縣東南百四十二里移盤堤縣於郡置武州。盤堤山為名。</p>
<p id="p408"><a class="gg-link" href="#p408" onclick="return changeColor(this);"></a>洮州下　隋臨洮郡。武德二年，置洮州。貞觀五年，移州治於洪和城，後復移還洮陽城，今州治也。永徽元年，置都督府。開元十七年廢，併入岷州。臨潭縣置臨州。二十七年，又改為洮州。天寶元年，改為臨洮郡，管密恭縣，党項部落也，寄治州界。乾元元年，復為洮州。舊領縣二，戶二千三百六十三，口八千二百六十。天寶，戶三千七百，口一萬五千六十。在京師西一千五百六里，至東都二千三百九十里。</p>
<p class="em2" id="p409"><a class="gg-link" href="#p409" onclick="return changeColor(this);"></a>臨潭　秦、漢時羌地，本吐谷渾之鎮，謂之洪和城。後周攻得之，改為美相縣，屬洮州<span class="jiaozhusup">「洮州」各本原無，據寰宇記卷一五四補。</span>。貞觀四年，洮州理於此。置臨潭縣，屬旭州。八年，廢旭州，來屬。其年，移理洮陽城，今州治也。仍於舊洪和城置美相縣，隸洮州。天寶中，廢美相併入。</p>
<p id="p410"><a class="gg-link" href="#p410" onclick="return changeColor(this);"></a>岷州下　隋臨洮郡之臨洮縣。義寧二年，置岷州。武德四年，為總管府，管岷、宕、洮、疊、旭五州。七年，加督芳州。九年，又督文、武、扶三州。貞觀元年，督岷、宕、洮、旭四州。六年，督橋、意二州。十二年，廢都督府。神龍元年，廢當夷縣。天寶元年，改為和政郡。乾元元年，復為岷州。舊領縣四，戶四千五百八十三，口一萬九千二百三十九。天寶，縣三，戶四千三百二十五，口二萬三千四百四十一。在京師西一千三百七十八里，至東都二千一百里。</p>
<p class="em2" id="p411"><a class="gg-link" href="#p411" onclick="return changeColor(this);"></a>溢樂　秦臨洮縣，屬隴西郡。今州西二十里長城，蒙恬所築。岷山，在縣南一里。崆峒山，縣西二十里。後魏置岷州，仍改臨洮為溢樂。隋復改臨洮，義寧二年，改名溢樂。神龍元年，廢當夷縣併入。</p>
<p class="em2" id="p412"><a class="gg-link" href="#p412" onclick="return changeColor(this);"></a>祐川　後周置基城縣。先天元年，改為祐川，避玄宗名。</p>
<p class="em2" id="p413"><a class="gg-link" href="#p413" onclick="return changeColor(this);"></a>和政　後周置洮城郡。保定元年，置和政縣。</p>
<p id="p414"><a class="gg-link" href="#p414" onclick="return changeColor(this);"></a>廓州下　隋澆河郡。武德二年，置廓州。天寶元年，改為寧塞郡。乾元元年，復為廓州。舊領縣二，戶二千二十，口九千七百三十二。天寶，縣三，戶四千二百六十一，口二萬四千四百。在京師二千三十里<span class="jiaozhusup">按本卷上文渭州以下諸州沿革「京師」下均有「西」字，合鈔卷五九地理志亦有「西」字，此處疑脫。</span>，至東都二千七百七十二里。</p>
<p class="em2" id="p415"><a class="gg-link" href="#p415" onclick="return changeColor(this);"></a>廣威　後漢燒當羌之地，段熲破羌斬澆河大帥即此也。漢末，置西平郡，此地即南界也。前涼置湟河郡。後魏置石城郡。廢帝因縣內化隆谷改為化隆縣。後周置廓州<span class="jiaozhusup">「周」字各本原作「因」，據隋志、元和志卷三九、寰宇記卷一五五改。</span>。先天元年，改為化成縣。天寶元年，改為廣威縣。縣界有拔延山。</p>
<p class="em2" id="p416"><a class="gg-link" href="#p416" onclick="return changeColor(this);"></a>達化　後周置達化郡並縣。吐渾澆河城，在縣西一百二十里。</p>
<p class="em2" id="p417"><a class="gg-link" href="#p417" onclick="return changeColor(this);"></a>米川　漢枹罕縣地，屬金城郡。貞觀五年，置米州及米川縣。十年，州廢，縣屬廓州。</p>
<p id="p418"><a class="gg-link" href="#p418" onclick="return changeColor(this);"></a>疊州下都督府　隋臨洮郡之合川縣<span class="jiaozhusup">「合川」各本原作「合州」，據下文及隋志改。</span>。武德二年，置疊州，領合川、樂川、疊川三縣。五年，又置安化<span class="jiaozhusup">各本原作「安伏」，據寰宇記卷一五五、新志改。</span>、和同二縣，以處党項，尋省。疊川、樂川縣<span class="jiaozhusup">按下文云「十三年置都督」，武德無十三年。據寰宇記卷一五五、新志，「疊川」上當脫「貞觀二年省」五字。</span>。十三年，置都督，督疊、岷、洮、宕、津、序、壹、枯、嶂、王、蓋、立、橋等州。永徽元年，罷都督府。天寶元年，改為合川郡。乾元元年，復為疊州。舊領縣一，戶一千八十三，口四千六十九。天寶領縣二，戶一千二百七十五，口七千六百七十四。在京師西南一千一百一十里，至東都二千五百六十里。</p>
<p class="em2" id="p419"><a class="gg-link" href="#p419" onclick="return changeColor(this);"></a>合川　秦、漢已來，為諸羌保據。後周武帝逐諸羌，始有其地，置合川縣，仍於縣置疊州，取郡山重疊之義。舊治吐谷渾馬牧城，武德三年，移於交戍城。</p>
<p class="em2" id="p420"><a class="gg-link" href="#p420" onclick="return changeColor(this);"></a>常芬　隋同昌郡之常芬縣。武德元年，置芳州，領常芬、恆香、丹嶺三縣。神龍元年，廢芳州為常芬縣，隸疊州。</p>
<p id="p421"><a class="gg-link" href="#p421" onclick="return changeColor(this);"></a>宕州下　隋宕昌郡。武德元年，置宕州，領懷道、良恭、和戎三縣。貞觀三年，省和戎入懷道。天寶元年，改為懷道郡。乾元元年，復為宕州。舊領縣二，戶一百四十，口一千四百六十一。天寶，戶一千一百九十，口七千一百九十九。在京師西南一千六百五十六里，至東都二千二百八十五里。</p>
<p class="em2" id="p422"><a class="gg-link" href="#p422" onclick="return changeColor(this);"></a>懷道　歷代諸羌所據，後魏始附為蕃國。後周置宕昌郡及懷道、良恭二縣。隋為宕昌郡。武德初，為宕州，理懷道。</p>
<p class="em2" id="p423"><a class="gg-link" href="#p423" onclick="return changeColor(this);"></a>良恭　後周置陽宕縣，隋改為良恭。</p>
<div class="section" id="title-7"><h3>　　　河西道<span class="jiazhu">此又從隴右道分出，不在十道之內。</span></h3></div>
<p class="em2" id="p424"><a class="gg-link" href="#p424" onclick="return changeColor(this);"></a>貞觀元年，分隴坻已西為隴右道。景雲二年，以江山闊遠，奉使者艱難，乃分山南為東西道，自黃河以西，分為河西道。</p>
<p class="em2" id="p425"><a class="gg-link" href="#p425" onclick="return changeColor(this);"></a>涼州中都督府　隋武威郡。武德二年，平李軌，置涼州總管府，管涼、甘、瓜、肅四州。涼州領姑臧、昌松、番禾三縣。三年，又置神烏縣。七年，改為都督府，督涼、肅、甘、沙、瓜、伊、芳、文八州。貞觀元年，廢神烏縣。總章元年，復置。咸亨元年，為大都督府，督涼、甘肅、伊、瓜、沙、雄七州。上元二年，為中都督府。神龍二年，置嘉麟縣。天寶元年，改為武威郡，督涼、甘、肅三州。乾元元年，復為涼州<span class="jiaozhusup">據唐制及本志體例，此處「督涼甘肅三州」疑有訛誤。</span>。舊領縣三，戶八千二百三十一，口三萬三千三十。天寶領縣五，戶二萬二千四百六十二，口十二萬二百八十一。在京師西北二千一十里，至東都二千八百七十里。</p>
<p class="em2" id="p426"><a class="gg-link" href="#p426" onclick="return changeColor(this);"></a>姑臧　漢縣，屬武威郡。所理，秦月氐戎所處。匈奴本名蓋藏城，語訛為姑臧城。西魏復置涼州。晉末，張軌據姑臧，稱前涼。呂光又稱後涼。後入於元魏，為武威郡。武德初，平李軌，置涼州。州界有豬野澤。</p>
<p class="em2" id="p427"><a class="gg-link" href="#p427" onclick="return changeColor(this);"></a>神烏　漢鸞鳥縣，屬武威郡。後魏廢。總章元年，復於漢武威城置武威縣。神龍元年，改為神烏。於漢鸞鳥古城置嘉麟縣。</p>
<p class="em2" id="p428"><a class="gg-link" href="#p428" onclick="return changeColor(this);"></a>昌松　漢蒼松縣，屬武威郡。後涼呂光改為昌松。</p>
<p class="em2" id="p429"><a class="gg-link" href="#p429" onclick="return changeColor(this);"></a>天寶　漢番<span class="jiazhu">音盤</span>禾縣，屬張掖郡。縣南山曰天山，又名雪山。咸亨元年，於縣置雄州。調露元年，廢雄州，番禾還涼州。天寶三年，改為天寶縣。</p>
<p class="em2" id="p430"><a class="gg-link" href="#p430" onclick="return changeColor(this);"></a>嘉麟　神龍二年，於漢鸞鳥古城置。景龍二年廢，先天二年復置。</p>
<p class="em2" id="p431"><a class="gg-link" href="#p431" onclick="return changeColor(this);"></a>吐渾部落　　興昔部落　　閣門府　　皋蘭府</p>
<p class="em2" id="p432"><a class="gg-link" href="#p432" onclick="return changeColor(this);"></a>盧山府　　金水州　　蹛林州賀蘭州　已上八州府，並無縣，皆吐渾、契苾、思結等部，寄在涼州界內，共有戶五千四十八，口一萬七千二百一十二。</p>
<p id="p433"><a class="gg-link" href="#p433" onclick="return changeColor(this);"></a>甘州下　隋張掖郡。武德二年，平李軌，置甘州。天寶元年，改為張掖郡。乾元元年，復為甘州。舊領縣二，戶二千九百二十六，口一萬一千六百八十。天寶，戶六千二百八十四，口二萬二千九十二。在京師西北二千五百里，至東都三千三百一十里。</p>
<p class="em2" id="p434"><a class="gg-link" href="#p434" onclick="return changeColor(this);"></a>張掖　故匈奴昆邪王地，屬漢武開置張掖郡及觻<span class="jiazhu">音祿</span>得縣，郡所治也，匈奴王號也。後魏置張掖軍，孝文改為郡及縣，州置西涼州，<span class="jiaozhusup">據隋志、通典卷一七四、寰宇記卷一五二，上「州」字當作「西魏」。</span>尋改為甘州，取州東甘峻山為名。祁連山，在州西南二百里也。</p>
<p class="em2" id="p435"><a class="gg-link" href="#p435" onclick="return changeColor(this);"></a>刪丹　漢縣，屬張掖郡。後漢分張掖置西海郡。晉分刪丹置蘭池、萬歲、仙提三縣<span class="jiaozhusup">「提」字聞、殿、懼盈齋、廣本作「堤」，局本作「隄」，據晉志、寰宇記卷一五二改。</span>。煬帝廢，併入刪丹。居延海、焉支山在縣界。刪丹山，即焉支山，語訛也。</p>
<p id="p436"><a class="gg-link" href="#p436" onclick="return changeColor(this);"></a>肅州下　武德二年，分隋張掖郡置肅州。八年，置都督府，督肅、瓜、沙三州。貞觀元年，罷都督府。貞觀中，廢玉門縣。天寶元年，改為酒泉郡。乾元元年，復為肅州。舊領縣三，戶一千七百三十一，口七千一百一十八。天寶領縣二，戶二千三百三十，口八千四百七十六。在京師西北二千八百五十八里，至東都三千七百八十里。</p>
<p class="em2" id="p437"><a class="gg-link" href="#p437" onclick="return changeColor(this);"></a>酒泉　漢福祿縣，屬酒泉郡。郡城下有金泉，泉味如酒，故為郡名。此月支地，為匈奴所滅，匈奴令休屠、昆邪王守之。漢武時，昆邪來降，乃置酒泉郡。張軌、李暠、沮渠蒙遜皆都於此。後魏置酒泉軍，復為郡，後周改為甘州，隋分甘州置肅州，皆治酒泉。義寧元年，置酒泉縣。</p>
<p class="em2" id="p438"><a class="gg-link" href="#p438" onclick="return changeColor(this);"></a>福祿　漢舊縣，屬酒泉郡。今縣，漢樂涫縣地<span class="jiaozhusup">「涫」字各本原作「綰」，據漢志、通典卷一七四、元和志卷四０、寰宇記卷一五二改。下同。</span>，屬燉煌郡。武德二年，於樂涫古城置福祿縣。</p>
<p id="p439"><a class="gg-link" href="#p439" onclick="return changeColor(this);"></a>瓜州下都督府　隋燉煌郡之常樂縣。武德五年，置瓜州，仍立總管府，管西沙、肅三州<span class="jiaozhusup">合鈔卷五九地理志「管」下有「瓜」字。</span>。八年，罷都督。貞觀中，復為都督府。天寶元年，為晉昌郡。乾元元年，復為瓜州。舊領縣二，戶一千一百六十四，口四千三百二十二。天寶，戶四百七十七，口四千九百八十七。在京師西三千三百一十里，至東都四千三百六里。</p>
<p class="em2" id="p440"><a class="gg-link" href="#p440" onclick="return changeColor(this);"></a>晉昌　漢冥安縣，屬燉煌郡。冥，水名。置晉昌郡及冥安縣，周改晉昌為永興<span class="jiaozhusup">「周」字各本原作「因」，據元和志卷四０、寰宇記卷一五三改。</span>。隋改為瓜州，改冥安常樂<span class="jiaozhusup">據元和志卷四０、寰宇記卷一五三，「冥安」下當脫「為」字。</span>。武德七年，復為晉昌。</p>
<p class="em2" id="p441"><a class="gg-link" href="#p441" onclick="return changeColor(this);"></a>常樂　漢廣至縣，屬燉煌郡。魏分廣至置宜禾縣。李暠於此置涼興郡。隋廢，置常樂鎮。武德五年，改鎮為縣。</p>
<p id="p442"><a class="gg-link" href="#p442" onclick="return changeColor(this);"></a>伊州下　隋伊吾郡。隋末，西域雜胡據之。貞觀四年，歸化，置西伊州。六年，去「西」字。天寶元年，為伊吾郡。乾元元年，復為伊州。舊領縣三，戶一千三百三十二，口六千七百七十八。天寶領縣二，戶二千四百六十七，口一萬一百五十七。在京師西北四千四百一十六里，至東都五千三百三十里。</p>
<p class="em2" id="p443"><a class="gg-link" href="#p443" onclick="return changeColor(this);"></a>伊吾　在燉煌之北，大磧之外。秦、漢之際，戎居之。南去玉門關八百里，東去陽關二千七百三十里。漢宣帝時，以鄭吉為都護，在玉門關<span class="jiaozhusup">寰宇記卷一五三伊州沿革作「鄭吉為都護南北道，居烏壘城。」漢書卷七０鄭吉傳：「吉於是中西域而立莫府，治烏壘城。」此處「在玉門關」四字疑有訛誤。</span>。元帝時，置戊己校尉，皆治車師。後漢明帝時，取伊吾盧地，置宜禾都尉以屯田。竇憲、班超大破西域，始於此築城。班勇為西域長史，居此地也。後魏、後周，鄯善戎居之。隋始於漢伊吾屯城之東築城，為伊吾郡。隋末，為戎所據。貞觀四年，款附，置西伊州始於此。天山，在州北一百二十里，一名白山，胡人呼折羅漫山<span class="jiaozhusup">各本「天山」原作「天水」，「一百」原無，「折」字原作「析」，據元和志卷四０、寰宇記卷一五三改補。</span>。</p>
<p class="em2" id="p444"><a class="gg-link" href="#p444" onclick="return changeColor(this);"></a>柔遠　貞觀四年置，取縣東柔遠故城為名。</p>
<p class="em2" id="p445"><a class="gg-link" href="#p445" onclick="return changeColor(this);"></a>納職　貞觀四年，於鄯善胡所築之城置納職縣。</p>
<p id="p446"><a class="gg-link" href="#p446" onclick="return changeColor(this);"></a>沙州下　隋燉煌郡。武德二年，置瓜州。五年，改為西沙州。貞觀七年，去「西」字。天寶元年，改為燉煌郡。乾元元年，復為沙州。舊領縣二，戶四千二百六十五，口一萬六千二百五十。在京師西北三千六百五十里，至東都四千三百九里。</p>
<p class="em2" id="p447"><a class="gg-link" href="#p447" onclick="return changeColor(this);"></a>燉煌　漢郡縣名。月氐戎之地，秦、漢之際來屬。漢武開西域，分酒泉置燉煌郡及縣。周改燉煌為鳴沙縣，取縣界山名。隋復為燉煌。武德三年，置瓜州，取春秋「祖吾離於瓜州」之義。五年，改為西沙州。皆治於三危山，在縣東南二十里。鳴沙山，一名沙角山，又名神沙山，取州名焉，在縣七里。</p>
<p class="em2" id="p448"><a class="gg-link" href="#p448" onclick="return changeColor(this);"></a>壽昌　漢龍勒縣地，屬燉煌郡。縣南有龍勒山。後魏改為壽昌縣。陽關，在縣西六里。玉門關，在縣西北一百一十八里。</p>
<p id="p449"><a class="gg-link" href="#p449" onclick="return changeColor(this);"></a>西州中都督府　本高昌國。貞觀十三年，平高昌，置西州都督府<span class="jiaozhusup">據本書卷三太宗紀下：貞觀十四年八月，「平高昌，以其地置西州。」九月，「於西州置安西都護府」此處疑有訛誤。</span>，仍立五縣。顯慶三年，改為都督府。天寶元年，改為交河郡。乾元元年，復為西州。舊領縣五，戶六千四百六十六。天寶領縣五，戶九千一十六，口四萬九千四百七十六。在京師西北五千五百一十六里，至東都六千二百一十五里。</p>
<p class="em2" id="p450"><a class="gg-link" href="#p450" onclick="return changeColor(this);"></a>高昌　漢車師前王之庭。漢元帝置戊己校尉於此。以其地形高敞，故名高昌。其故壘有八城。張駿置高昌郡，後魏因之。魏末為蠕蠕所據，後麴嘉稱高昌王於此數代。貞觀十四年，討平之，以其地為西州。其高昌國境，東西八百里，南北五百里。尋置都督府，又改為金山都督府。</p>
<p class="em2" id="p451"><a class="gg-link" href="#p451" onclick="return changeColor(this);"></a>柳中　貞觀十四年置。</p>
<p class="em2" id="p452"><a class="gg-link" href="#p452" onclick="return changeColor(this);"></a>交河　縣界有交河，水源出縣北天山，一名祁連山，縣取水名。地本漢車師前王庭。</p>
<p class="em2" id="p453"><a class="gg-link" href="#p453" onclick="return changeColor(this);"></a>蒲昌　貞觀十四年，於始昌故城置，縣東南有蒲類海，胡人呼為婆悉海。</p>
<p class="em2" id="p454"><a class="gg-link" href="#p454" onclick="return changeColor(this);"></a>天山　貞觀十四年置，取祁連山為名。</p>
<p id="p455"><a class="gg-link" href="#p455" onclick="return changeColor(this);"></a>北庭都護府　貞觀十四年，侯君集討高昌，西突厥屯兵於浮圖城，與高昌相響應。及高昌平。二十年四月，西突厥泥伏沙缽羅葉護阿史那賀魯率眾內附，乃置庭州，處葉護部落。長安二年，改為北庭都護府。自永徽至天寶，北庭節度使管鎮兵二萬人，馬五千匹；所統攝突騎施、堅昆、斬啜<span class="jiaozhusup">「啜」字各本原無，據元和志卷四０補。</span>；又管瀚海、天山、伊吾三軍鎮兵萬餘人，馬五千匹。至上元元年，陷吐蕃。舊領縣一，戶二千三百。天寶領縣三，戶二千二百二十六，口九千九百六十四。在京師西北五千七百二十里，東至伊州界六百八十里，南至西州界四百五十里，西至突騎施庭一千六百里，北至堅昆七千里，東至迴鶻界一千七百里。</p>
<p class="em2" id="p456"><a class="gg-link" href="#p456" onclick="return changeColor(this);"></a>金滿　流沙州北，前漢烏孫部舊地<span class="jiaozhusup">「漢」字各本原作「後」，據通典卷一七四、寰宇記卷一五六改。</span>，方五千里。後漢車師後王庭。胡故庭有五城，俗號「五城之地」。貞觀十四年平高昌後，置庭州以前，故及突厥常居之<span class="jiaozhusup">校勘記卷二二：「按故當作胡。」</span>。</p>
<p class="em2" id="p457"><a class="gg-link" href="#p457" onclick="return changeColor(this);"></a>輪臺　取漢輪臺為名。</p>
<p class="em2" id="p458"><a class="gg-link" href="#p458" onclick="return changeColor(this);"></a>蒲類　海名。</p>
<p class="em2" id="p459"><a class="gg-link" href="#p459" onclick="return changeColor(this);"></a>已上三縣，貞觀十四年與庭州同置。</p>
<p class="em2" id="p460"><a class="gg-link" href="#p460" onclick="return changeColor(this);"></a>瀚海軍　開元中，蓋嘉運置，在北庭都護府城內，管鎮兵萬二千人，馬四千二百匹。</p>
<p class="em2" id="p461"><a class="gg-link" href="#p461" onclick="return changeColor(this);"></a>天山軍　開元中，置西州城內<span class="jiaozhusup">「西州」各本原作「伊州」，據本書卷三八地理志總序、元和志卷四０改。</span>，管鎮兵五千人，馬五百匹。在都護府南五百里<span class="jiaozhusup">「百」字各本原無，據元和志卷四０、寰宇記卷一五六補。</span>。</p>
<p class="em2" id="p462"><a class="gg-link" href="#p462" onclick="return changeColor(this);"></a>伊吾軍　開元中置，在伊州西北五百里甘露川，管鎮兵三千人，馬三百匹，在北庭府東南七百里。</p>
<p class="em1" id="p463"><a class="gg-link" href="#p463" onclick="return changeColor(this);"></a>鹽治州都督府　　鹽祿州都督府　　陰山州都督府</p>
<p class="em1" id="p464"><a class="gg-link" href="#p464" onclick="return changeColor(this);"></a>大漠州都督府　　輪臺州都督府　　金滿州都督府</p>
<p class="em1" id="p465"><a class="gg-link" href="#p465" onclick="return changeColor(this);"></a>玄池州　　　　　哥係州　　　　　咽￥州</p>
<p class="em1" id="p466"><a class="gg-link" href="#p466" onclick="return changeColor(this);"></a>金附州　　　　　孤舒州　　　　　西鹽州</p>
<p class="em1" id="p467"><a class="gg-link" href="#p467" onclick="return changeColor(this);"></a>東鹽州　　　　　叱勒州　　　　　迦瑟州</p>
<p class="em1" id="p468"><a class="gg-link" href="#p468" onclick="return changeColor(this);"></a>馮洛州　已上十六番州，雜戎胡部落<span class="jiaozhusup">「雜」字各本原作「新」，據寰宇記卷一五六改。</span>，寄於北庭府界內，無州縣戶口，隨地治畜牧。</p>
<p id="p469"><a class="gg-link" href="#p469" onclick="return changeColor(this);"></a>安西大都護府　貞觀十四年，侯君集平高昌，置西州都護府<span class="jiaozhusup">據本卷下文及本書卷三太宗紀下、通典卷一七四、寰宇記卷一五六，「西州」當作「安西」。</span>，治在西州。顯慶二年十一月，蘇定方平賀魯，分其地置濛池、崑陵二都護府。分其種落，列置州縣。於是，西盡波斯國，皆隸安西都護府。仍移安西都護府理所於高昌故地。三年五月，移安西府於龜茲國。舊安西府復為西州。龍朔元年，西域吐火羅款塞，乃於于闐以西、波斯以東十六國，皆置都督，督州八十，縣一百一十，軍府一百二十六，仍立碑於吐火羅以志之。咸亨元年四月，吐蕃陷安西都護府。至長壽二年，收復安西四鎮，依前於龜茲國置安西都護府。至德後，河西、隴右戍兵皆徵集，收復兩京。上元元年，河西軍鎮多為吐蕃所陷。有舊將李元忠守北庭，郭昕守安西府，二鎮與沙陀、迴鶻相依，吐蕃久攻之不下。建中元年，元忠、昕遣使間道奏事，德宗嘉之，以元忠為北庭都護，昕為安西都護。其後，吐蕃急攻沙陀、迴鶻部落，北庭、安西無援，貞元三年，竟陷吐蕃。</p>
<p id="p470"><a class="gg-link" href="#p470" onclick="return changeColor(this);"></a>北庭護府<span class="jiaozhusup">按北庭都護府及其沿革已見上文，本段內容當屬安西大都護府。此處文字有舛誤。</span>　本龜茲國。顯慶中，自西州移府治於此。東至焉耆鎮守八百里，西至疏勒鎮守二千里，南至于闐二千里，東北至北庭府二千里，南至吐蕃界八百里，北至突騎施界雁沙川一千里。安西都護府，鎮兵二萬四千人，馬二千七百匹。都護兼鎮西節度使。</p>
<div class="section" id="title-8"><h3>安西都護所統四鎮</h3></div>
<p class="em1" id="p471"><a class="gg-link" href="#p471" onclick="return changeColor(this);"></a>龜茲都督府　本龜茲國。其王姓白，理白山之南。去瓜州三千里，勝兵數千。貞觀二十二年，阿史那社尒破之，虜龜茲王而還，乃於其地置都督府，領蕃州之九。至顯慶三年，破賀魯，仍自西州移安西府置于龜茲國城。</p>
<p class="em1" id="p472"><a class="gg-link" href="#p472" onclick="return changeColor(this);"></a>毗沙都督府<span class="jiaozhusup">「毗」字各本原作「畋」，據寰宇記卷一五六、新志改。下同。</span>　本于闐國。在蔥嶺北二百里，勝兵數千。俗多機巧。其王伏闍信，貞觀二十二年入朝<span class="jiaozhusup">「貞觀」各本原作「開元」，據本書卷三太宗紀下、新志改。</span>。上元二年正月，置毗沙都督府，初管蕃州五。上元元年，分為十<span class="jiaozhusup">按新志云：「初置州五。高宗上元二年置府，析州為十。」此處「上元元年」當有訛誤。</span>。在安西都護府西南二千里。</p>
<p class="em1" id="p473"><a class="gg-link" href="#p473" onclick="return changeColor(this);"></a>疏勒都督府　本疏勒國。在白山之南，勝兵二千。去瓜州四千六百里。貞觀九年，遣使朝貢，自是不絕。上元中，置疏勒都督府，在安西都護府西南二千里。</p>
<p class="em1" id="p474"><a class="gg-link" href="#p474" onclick="return changeColor(this);"></a>焉耆都督府　本焉耆國。其王姓龍，名突騎支，常役於西突厥。俗有魚鱉之利。貞觀十八年，郭孝恪平之，由是臣屬。上元中，置都督府處其部落，無蕃州。在安西都護府東八百里。</p>
<div class="section" id="title-9"><h3>西域十六都督州府</h3></div>
<p class="em2" id="p475"><a class="gg-link" href="#p475" onclick="return changeColor(this);"></a>龍朔元年，西域諸國，遣使來內屬，乃分置十六都督府，州八十，縣一百一十，軍府一百二十六，皆隸安西都護府，仍於吐火羅國立碑以紀之。</p>
<p class="em1" id="p476"><a class="gg-link" href="#p476" onclick="return changeColor(this);"></a>月氏都督府　於吐火羅國所治遏換城置，以其王葉護領之<span class="jiaozhusup">「領」字各本原無，據寰宇記卷一五六補。</span>。於其部內分置二十四州，都督統之。</p>
<p class="em1" id="p477"><a class="gg-link" href="#p477" onclick="return changeColor(this);"></a>太汗都督府　於䕸噠部落所治活路城置，以其王太汗領之。仍分其部置十五州，太汗領之<span class="jiaozhusup">「王」字各本原無，據本卷上下文諸都督府文例及寰宇記卷一五六補。上「太汗」二字及「州」下「太汗領之」四字，據下諸都督府州文例，疑為衍文。</span>。</p>
<p class="em1" id="p478"><a class="gg-link" href="#p478" onclick="return changeColor(this);"></a>條枝都督府　於訶達羅支國所治伏寶瑟顛城置，以其王領之。仍於其部分置八州。</p>
<p class="em1" id="p479"><a class="gg-link" href="#p479" onclick="return changeColor(this);"></a>大馬都督府　於解蘇國所治數瞞城置，以其王領之。仍分其部置三州。</p>
<p class="em1" id="p480"><a class="gg-link" href="#p480" onclick="return changeColor(this);"></a>高附都督府　於骨咄施國所治妖沙城置，以其王領之。仍分其部置三州。</p>
<p class="em1" id="p481"><a class="gg-link" href="#p481" onclick="return changeColor(this);"></a>修鮮都督府　於罽賓國所治遏紇城置，以其王領之。仍分其部置十一州。</p>
<p class="em1" id="p482"><a class="gg-link" href="#p482" onclick="return changeColor(this);"></a>寫鳳都督府　於失苑延國所治伏戾城置，以其王領之。仍分其部置四州。</p>
<p class="em1" id="p483"><a class="gg-link" href="#p483" onclick="return changeColor(this);"></a>悅般都督府　於石汗那國所治豔城置，以其王領之。仍分其部置雙縻州。</p>
<p class="em1" id="p484"><a class="gg-link" href="#p484" onclick="return changeColor(this);"></a>奇沙州　於護特健國所治遏密城置。仍分其部置沛薄、大秦二州。</p>
<p class="em1" id="p485"><a class="gg-link" href="#p485" onclick="return changeColor(this);"></a>和默州　於怛沒國所治怛城置，仍分置栗弋州。</p>
<p class="em1" id="p486"><a class="gg-link" href="#p486" onclick="return changeColor(this);"></a>挔𣻹州　於烏拉喝國所治摩竭城置。</p>
<p class="em1" id="p487"><a class="gg-link" href="#p487" onclick="return changeColor(this);"></a>崑墟州　於護密多國所治抵寶那城置。</p>
<p class="em1" id="p488"><a class="gg-link" href="#p488" onclick="return changeColor(this);"></a>至𧜶州　於俱密國所治措瑟城置。</p>
<p class="em1" id="p489"><a class="gg-link" href="#p489" onclick="return changeColor(this);"></a>鳥飛州　於護密多國所治摸廷城置。</p>
<p class="em1" id="p490"><a class="gg-link" href="#p490" onclick="return changeColor(this);"></a>王庭州　於久越得犍國所治步師城置。</p>
<p class="em1" id="p491"><a class="gg-link" href="#p491" onclick="return changeColor(this);"></a>波斯都督府　於波斯國所治陵城置。</p>
<p class="em2" id="p492"><a class="gg-link" href="#p492" onclick="return changeColor(this);"></a>　右西域諸國，分置羈縻州軍府，皆屬安西都護統攝。自天寶十四載已前，朝貢不絕。今於安西府事末紀之，以表太平之盛業也。</p>
</div></body></html>