<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊唐書-卷一百三十七·列傳第八十七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>列傳第八十七</h1><hr/></div>
<p class="strong" id="p0"><a class="gg-link" href="#p0" onclick="return changeColor(this);"></a>徐浩　趙涓<span class="jiazhu">子博宣　盧南史附</span>　劉太真　李紓　邵說　于邵　崔元翰　于公異　呂渭<span class="jiazhu">子溫　恭　儉　讓</span>　鄭雲逵　李益　李賀</p>
<p class="em2" id="p1"><a class="gg-link" href="#p1" onclick="return changeColor(this);"></a>徐浩字季海，越州人。父嶠，官至洛州刺史。浩少舉明經，工草隸，以文學為張說所器重，調授魯山主簿。說薦為麗正殿校理，三遷右拾遺，仍為校理。幽州節度使張守珪奏在幕府，改監察御史。丁父憂，服除，授京兆司錄，以母憂去職。數年，調授河南司錄，歷河陽令，以善政稱。拜太子司議郎，遷金部員外郎，歷憲部郎中。安祿山反，出為襄陽太守、本郡防禦使，賜以金紫之服。</p>
<p class="em2" id="p2"><a class="gg-link" href="#p2" onclick="return changeColor(this);"></a>肅宗即位，召拜中書舍人，時天下事殷，詔令多出於浩。浩屬詞贍給，又工楷隸，肅宗悅其能，加兼尚書右丞。玄宗傳位誥冊，皆浩為之，參兩宮文翰，寵遇罕與為比。除國子祭酒，坐事貶廬州長史。代宗徵拜中書舍人、集賢殿學士，尋遷工部侍郎、嶺南節度觀察使、兼御史大夫，又為吏部侍郎、集賢殿學士。坐以妾弟冒選，託侍郎薛邕注授京尉，為御史大夫李栖筠所彈，坐貶明州別駕。</p>
<p class="em2" id="p3"><a class="gg-link" href="#p3" onclick="return changeColor(this);"></a>德宗即位，徵拜彭王傅。建中三年，以疾卒，年八十，贈太子少師。初，浩以文雅稱；及授廣州，典選部，多積貨財，又嬖其妾侯莫陳氏，頗干政事，為時論所貶。</p>
<p class="em2" id="p4"><a class="gg-link" href="#p4" onclick="return changeColor(this);"></a>趙涓，冀州人也。幼有文學。天寶初，舉進士，補郾城尉，累授監察御史、右司員外郎。河南副元帥王縉奏充判官<span class="jiaozhusup">「王縉」，各本原作「王緒」，新書卷一六一趙涓傳作「王縉」，本書卷一一八王縉傳云：「歲餘，遷河南副元帥，請減軍資四十萬貫修東都殿宇。」當以「王縉」為是，據改。</span>，授檢校兵部郎中、兼侍御史，遷給事中、太常少卿，出為衢州刺史。</p>
<p class="em2" id="p5"><a class="gg-link" href="#p5" onclick="return changeColor(this);"></a>永泰初，涓為監察御史。時禁中失火，燒屋室數十間，火發處與東宮稍近，代宗深疑之，涓為巡使，俾令即訊。涓周歷壖囿，按據跡狀，乃上直中官遺火所致也，推鞫明審，頗盡事情。既奏，代宗稱賞焉。德宗時在東宮，常感涓之究理詳細，及刺衢州，年考既深，又與觀察使韓滉不相得，滉奏免涓官，德宗見其名，謂宰臣曰：「豈非永泰初御史趙涓乎？」對曰：「然。」即拜尚書左丞。無何，知吏部選，扈從梁州。興元元年卒，贈戶部尚書。</p>
<p class="em2" id="p6"><a class="gg-link" href="#p6" onclick="return changeColor(this);"></a>子博宣，登進士第，文章俊拔，性率多酒。陳許節度使曲環辟為從事，賓筳之間，多所忽略，環不能容。朝廷方討淮、蔡，環誣奏博宣受吳少誠賂為反間，又妄說國家休咎，扇惑軍情。時博宣權知舞陽縣事，詔令環決杖四十，流於康州，人皆以為枉。</p>
<p class="em2" id="p7"><a class="gg-link" href="#p7" onclick="return changeColor(this);"></a>先是。侍御史盧南史坐事貶信州員外司馬，至郡，準例得廳吏一人，每月請紙筆錢，前後五年，計錢一千貫。南史以官閑冗，放吏歸，納其紙筆錢六十餘千。刺史姚驥劾奏南史，以為贓，又劾南史買鉛燒黃丹。德宗遣監察御史鄭楚相、刑部員外郎裴澥、大理評事陳正儀充三司使，同往按鞫。將行，並召於延英，謂之曰：「卿等必須詳審，無令漏罪銜冤。」三人將退，裴澥獨留，奏曰：「臣按姚驥奏狀，稱南史取廳吏紙筆錢計贓六十餘貫，雖於公法有違，量事且非巨蠹。」上曰：「此事亦未為甚，未知燒鉛何如？」澥曰：「燒鉛為丹，格令不禁。準天寶十三載敕，鉛、銅、錫不許私家買賣貨易，蓋防私鑄錢，本亦不言燒鉛為丹。南史違敕買鉛，不得無罪。伏以陛下自登寶位，及天寶、大曆以來，未曾降三司使至江南；今忽錄此小事，令三司使往，非唯損耗州縣，亦恐遠處聞之，各懷憂懼。臣聞開元中張九齡為五嶺按察使，有錄事參軍告齡非法，朝廷止令大理評事往按。大曆中，鄂岳觀察使吳仲孺與轉運使判官劉長卿紛競，仲孺奏長卿犯贓二十萬貫，時止差監察御史苗伾就推。今姚驥所奏事狀無多，臣堪任此行，即請獨往，恐不須三司並行為使。」德宗忻然曰：「卿言是矣。」乃復召楚相、正儀與澥俱坐，謂之曰：「朕懵於理道，處事未精，適見裴澥所奏，深協事宜，亦不用三人總去，但行首一人行可也，卿等便宣付宰臣改敕。」德宗不務大體，以察為明，皆此類也。而博宣、南史坐誣枉擯逐，賴裴澥悟主，南史不至深罪，後得召還。</p>
<p class="em2" id="p8"><a class="gg-link" href="#p8" onclick="return changeColor(this);"></a>劉太真，宣州人。涉學，善屬文，少師事詞人蕭穎士。天寶末，舉進士。大曆中，為淮南節度使陳少遊掌書記，徵拜起居郎。累歷臺閣，自中書舍人轉工部、刑部二侍郎。性怯懦詭隨。及轉禮部侍郎，掌貢舉，宰執姻族，方鎮子弟，先收擢之。又常敘少遊勳績，擬之桓、文，大招物論。貞元五年，貶信州刺史，到州尋卒。</p>
<p class="em2" id="p9"><a class="gg-link" href="#p9" onclick="return changeColor(this);"></a>太真尤長於詩句，每出一篇，人皆諷誦。德宗文思俊拔，每有御製，即命朝臣畢和。貞元四年九月，賜宴曲江亭，帝為詩，序曰：</p>
<p class="margin2" id="p10"><a class="gg-link" href="#p10" onclick="return changeColor(this);"></a>朕在位僅將十載，實賴忠賢左右，克致小康。是以擇三令節，錫茲宴賞，俾大夫、卿士得同歡洽也。夫共其戚者同其休，有其初者貴其終，咨爾群僚，頒朕不暇，樂而能節，職思其憂，咸若時則，庶乎理矣。因重陽之會，聊示所懷。</p>
<p class="margin2" id="p11"><a class="gg-link" href="#p11" onclick="return changeColor(this);"></a>早衣對庭燎，躬化勤意誠。時此萬樞暇，適與佳節并。曲池絜寒流，芳菊舒金英。乾坤爽氣澄，臺殿秋光清。朝野慶年豐，高會多歡聲。永懷無荒誡，良士同斯情。</p>
<p id="p12"><a class="gg-link" href="#p12" onclick="return changeColor(this);"></a>因詔曰：「卿等重陽會宴，朕想歡洽，欣慰良多，情發于中，因製詩序。今賜卿等一本，可中書門下簡定文詞士三五十人應制，同用『清』字，明日內於延英門進來。」宰臣李泌等雖奉詔簡擇，難於取捨，由是百僚皆和。上自考其詩，以太真及李紓等四人為上等，鮑防、于邵等四人為次等，張濛、殷亮等二十三人為下等；而李晟、馬燧、李泌三宰相之詩，不加考第。</p>
<p class="em2" id="p13"><a class="gg-link" href="#p13" onclick="return changeColor(this);"></a>初，朱泚、懷光之亂，關輔薦饑，貞元三年以後，仍歲豐稔，人始復生人之樂。德宗詔曰：「比者卿士內外，朝夕公務，今方隅無事，蒸民小康，其正月晦日、三月三日、九月九日三節日，宜任文武百僚擇勝地追賞。每節宰相、常參官共賜錢五百貫文，翰林學士一百貫文，左右神棕、神策等十軍各賜五百貫，金吾、英武、威遠及諸衛將軍共賜二百貫，客省奏事共賜一百貫，委度支每節前五日支付，永為常制。」</p>
<p class="em2" id="p14"><a class="gg-link" href="#p14" onclick="return changeColor(this);"></a>李紓字仲舒，禮部侍郎希言之子。少有文學。天寶末，拜秘書省校書郎。大曆初，吏部侍郎李季卿薦為左補闕，累遷司封員外郎、知制誥，改中書舍人。尋自虢州刺史徵拜禮部侍郎。德宗居奉天，擇為同州刺史，尋棄州詣梁州行在，拜兵部侍郎。反正，兼知選事。李懷光誅，河東節度及諸軍會河中，詔往宣勞節度，使還，敷奏合旨，拜禮部侍郎。</p>
<p class="em2" id="p15"><a class="gg-link" href="#p15" onclick="return changeColor(this);"></a>紓通達，善詼諧，好接後進，厚自奉養，鮮華輿馬，以放達蘊藉稱。雖為大官，而佚遊佐宴，不嘗自忘。嘗議享武成王不當視文宣廟，奏云：「準開元十九年敕，置齊太公廟，以張良配，太常卿及少卿、丞充三獻官。又按開元禮祝文云『皇帝遣某官昭告于齊太公、漢留侯』。至上元年，敕追贈太公為武成王，享祭之典，一同文宣王，有司因差太尉充獻官，兼御署祝板。伏以太公即周之太師，張良即漢之少傅，聖朝列於祀典，已極褒崇；今屈禮於至尊，施敬於臣佐，理或過當，神何敢歆。伏以文宣垂教，百代宗師，五常三綱，非其訓不明，有國有家，非其制不立，故孟軻稱『生人已來，一人而已』。由是正素王之位，加先聖之名，樂用宮懸，獻差太尉，尊師崇道，雅合政經。且太公述作止於六韜，勳業形於一代，豈宜擬諸盛德，均其殊禮！其祝文請不進署，『敢昭告』請改為『敬祭于』，『其昭告』請改為『致祭于留侯』，其獻官請準舊式，差太常卿已下充。」詔百僚進議。文武官上言，互有異同。詔曰：「帝德廣運，乃武乃文，文化武功，皇王之二柄，祀禮教敬，國章孔明。自今宜上將軍以下充獻官，餘依紓所奏。」紓又奉詔為興元紀功述及郊廟樂章，諸所論著甚眾。卒於官，年六十二。貞元八年，贈禮部尚書。</p>
<p class="em2" id="p16"><a class="gg-link" href="#p16" onclick="return changeColor(this);"></a>邵說，相州安陽人。舉進士，為史思明判官，歷事思明、朝義，常掌兵事。朝義之敗，說降於軍前，郭子儀愛其才，留於幕下。累授長安令、秘書少監，遷吏部侍郎、太子詹事，以才幹稱。談者或以宰相許之，金吾將軍裴儆謂諫議大夫柳載曰：「以鄙夫所度，說得禍不久矣。且說與史思明父子定君臣之分，居劇官，掌兵柄，亡軀犯順，前後百戰，於賊庭掠名家子女以為婢僕者數十人，剽盜寶貨，不知紀極。力屈然後降，朝廷宥以不死，獲齒班序，無厚顏，而又遑遑求財，崇飾第宅，附託貴倖，以求大用，不知愧懼，而有得色，其能久乎！」</p>
<p class="em2" id="p17"><a class="gg-link" href="#p17" onclick="return changeColor(this);"></a>建中三年，嚴郢得罪，說與郢厚善，勸朱泚抗疏申其冤，說為草其奏，上知之，貶說歸州刺史，竟卒于貶所。</p>
<p class="em2" id="p18"><a class="gg-link" href="#p18" onclick="return changeColor(this);"></a>于邵字相門，其先家于代，今為京兆萬年人。曾祖筠，戶部尚書。邵天寶末進士登科，書判超絕，授崇文館校書郎。累歷使府，入為起居郎，再遷比部郎中，尚二十考第於吏部，以當稱。無何，出為道州刺史，未就道，轉巴州。時歲儉，夷獠數千相聚山澤，圍州掠眾，邵勵州兵以拒之。旬有二日，遣使說喻，盜邀邵面降，邵儒服出城，盜羅拜而降，圍解。節度使李抱玉以聞，超遷梓州，以疾不至，遷兵部郎中。西川節度使崔寧請留為支度副使。尋拜諫議大夫、知制誥，再遷禮部侍郎、史館修撰，為三司使。以撰上尊號冊，賜階三品，當時大詔令，皆出於邵。頃之，與御史中丞袁高、給事中蔣鎮雜理左丞薛邕詔獄。邵以為邕犯在赦前，奏出之，失旨，貶桂州長史。貞元初，除原王傅，後為太子賓客，與宰相陸贄不睦。八年，出為杭州刺史，以疾請告，坐貶衢州別駕，移江州別駕，卒年八十一。</p>
<p class="em2" id="p19"><a class="gg-link" href="#p19" onclick="return changeColor(this);"></a>邵性孝悌，內行修潔，老而彌篤。初，樊澤常舉賢良方正，邵一見之於京師，曰：「將相之材也。」不十五年，澤為節將。崔元翰年近五十，始舉進士，邵異其文，擢第甲科，且曰：「不十五年，當掌詔令。」竟如其言。獨孤授舉博學宏詞，吏部考為乙第，在中書覆升甲科，人稱其當。有集四十卷。</p>
<p class="em2" id="p20"><a class="gg-link" href="#p20" onclick="return changeColor(this);"></a>崔元翰者，博陵人。進士擢第，登博學宏詞制科，又應賢良方正、直言極諫科，三舉皆升甲第，年已五十餘。李汧公鎮滑臺，辟為從事。後北平王馬燧在太原，聞其名，致禮命之，又為燧府掌書記。入朝為太常博士、禮部員外郎。竇參輔政，用為知制誥，詔令溫雅，合於典謨。然性太剛褊簡傲，不能取容於時，每發言論，略無阿徇，忤執政旨，故掌誥二年，而官不遷。竟罷知制誥，守比部郎中。</p>
<p class="em2" id="p21"><a class="gg-link" href="#p21" onclick="return changeColor(this);"></a>元翰苦心文章，時年七十餘，好學不倦。既介獨耿直，故少交遊，唯秉一操，伏膺翰墨。其對策及奏記、碑誌，師法班固、蔡伯喈，而致思精密。為時所擯，終于散位。</p>
<p class="em2" id="p22"><a class="gg-link" href="#p22" onclick="return changeColor(this);"></a>于公異者，吳人。登進士第，文章精拔，為時所稱。建中末，為李晟招討府掌書記。興元元年，收京城，公異為露布上行在云：「臣已肅清宮禁，祗奉寢園，鍾虡不移，廟貌如故。」德宗覽之，泣下不自勝，左右為之嗚咽，既而曰：「不知誰為之？」或對曰：「于公異之詞也。」上稱善久之。</p>
<p class="em2" id="p23"><a class="gg-link" href="#p23" onclick="return changeColor(this);"></a>公異初應進士時，與舉人陸贄不協；至是贄為翰林學士，聞上稱與，尤不悅。時議者言之，公異少時不為後母所容，自遊宦成名，不歸鄉里；及貞元中陸贄為宰相，奏公異無素行，黜之。詔曰：「祠部員外郎于公異，頃以才名，升於省闥，其少也，為父母之所不容，宜其引慝在躬，孝行不匱，匿名跡於畎畝，候安否於門閭，俾其親之過不彰，庶其誠之至必感。安於棄斥，遊學遠方，忘其溫凊之戀，竟至存亡之隔，為人子者，忍至是乎！宜放歸田里，俾自循省。其舉公異官尚書左丞盧邁，宜奪俸兩月。」時中書舍人高郢薦監察御史元敦義，及睹公異譴逐，懼為所累，乃上疏首陳敦義虧於禮教，詔嘉郢之知過，俾敦義罷歸。公異竟名位不振，轗軻而卒，人士惜其才，惡贄之褊急焉。</p>
<p class="em2" id="p24"><a class="gg-link" href="#p24" onclick="return changeColor(this);"></a>呂渭字君載，河中人。父延之，越州刺史、浙江東道節度使。渭舉進士，累授婺州永康令、大理評事。浙西觀察使李涵辟為支使，再遷殿中侍御史。涵自御史大夫改太子少傅，渭上言：「涵父名少康，今涵為少傅，恐乖朝典。」由是特授渭司門員外郎。尋為御史臺劾奏：「涵再任少卿，此時都不言；今為少傅，疑以散慢，乃為不可。」由是貶渭歙州司馬，改涵檢校工部尚書、兼光祿卿。</p>
<p class="em2" id="p25"><a class="gg-link" href="#p25" onclick="return changeColor(this);"></a>渭累授舒州刺史、吏部員外、駕部郎中、知制詔、中書舍人，母憂罷。服闋，授太子右庶子、禮部侍郎。中書省有柳樹，建中末枯死，興元元年車駕還京後，其樹再榮，人謂之瑞柳。渭試進士，取瑞柳為賦題，上聞而嘉之<span class="jiaozhusup">「嘉」字御覽卷九五七作「惡」。新書卷一六０呂渭傳此處作「帝聞不以為善」。</span>。渭又結附裴延齡之子操，舉進士，文詞非工，渭擢之登第，為正人嗤鄙。因入閤遺失請託文記，遂出為潭州刺史、兼御史中丞、湖南都團練觀察使，在任三歲，政甚煩碎，貞元十六年卒，年六十六，贈陝州大都督。子溫、恭、儉、讓。</p>
<p class="em2" id="p26"><a class="gg-link" href="#p26" onclick="return changeColor(this);"></a>溫字化光，貞元末登進士第，與翰林學士韋執誼善。順宗在東宮，侍書王叔文勸太子招納時之英俊以自輔，溫與執誼尤為叔文所睠，起家再命拜左拾遺。二十年冬，副工部侍郎張薦為入吐蕃使，行至鳳翔，轉侍御史，賜緋袍牙笏。明年，德宗晏駕，順宗即位，張薦卒於青海，吐蕃以中國喪禍，留溫經年。時王叔文用事，故與溫同遊東宮者，皆不次任用，溫在蕃中，悲歎久之。元和元年，使還，轉戶部員外郎。時柳宗元等九人坐叔文貶逐，唯溫以奉使免。</p>
<p class="em2" id="p27"><a class="gg-link" href="#p27" onclick="return changeColor(this);"></a>溫天才俊拔，文彩贍逸，為時流柳宗元、劉禹錫所稱。然性多險詐，好奇近利，與竇群、羊士諤趣尚相狎。群為韋夏卿所薦，自處士不數年至御史中丞，李吉甫尤奇待之。三年，吉甫為中官所惡，將出鎮揚州，溫欲乘其有間傾之。溫自司封員外郎轉刑部郎中，竇群請為知雜。吉甫以疾在第，召醫人陳登診視，夜宿于安邑里第。溫伺知之，詰旦，令吏捕登鞫問之，又奏劾吉甫交通術士。憲宗異之，召登面訊，其事皆虛，乃貶群為湖南觀察使，羊士諤資州刺史，溫均州刺史。朝議以所責太輕，群再貶黔南，溫貶道州刺史。五年，轉衡州，秩滿歸京，不得意，發疾卒。</p>
<p class="em2" id="p28"><a class="gg-link" href="#p28" onclick="return changeColor(this);"></a>溫文體富豔，有丘明、班固之風，所著凌煙閣功臣銘、張始興畫贊、移博士書，頗為文士所賞，有文集十卷。</p>
<p class="em2" id="p29"><a class="gg-link" href="#p29" onclick="return changeColor(this);"></a>恭、儉皆至侍御史，讓至太子右庶子，皆有美才。自後吉甫再入中書，長慶以後，李德裕黨盛，呂氏諸子無至達官者。</p>
<p class="em2" id="p30"><a class="gg-link" href="#p30" onclick="return changeColor(this);"></a>鄭雲逵，滎陽人。大曆初，舉進士。性果誕敢言。客遊兩河，以畫干于朱泚，泚悅，乃表為節度掌書記、檢校祠部員外郎，仍以弟滔女妻之。泚將入覲，先令雲逵入奏，及泚至京，以事怒雲逵，奏貶莫州參軍。滔代泚後，請為判官。滔助田悅為逆，雲逵諭之不從，遂棄妻子馳歸長安，帝嘉其來，留於客省，超拜諫議大夫。奉天之難，雲逵奔赴行在，李晟以為行軍司馬，戎略多以咨之。歷秘書少監、給事中，尋拜大理卿，遷刑部、兵部二侍郎，遷御史中丞，充順宗山陵橋道置頓使。</p>
<p class="em2" id="p31"><a class="gg-link" href="#p31" onclick="return changeColor(this);"></a>雲逵初為朱泚判官，常忤同幕蔡庭玉；庭玉白泚，黜為莫州錄事參軍。滔復奏為判官，因深搆庭玉於滔；滔為泚留後事，有請於泚，庭玉又輒隳之。又有判官朱體微，亦蒙泚親信，與庭玉常從容言於泚曰：「滔非長者，不可付以兵權。」滔竊知之。後滔南討有功，雲逵數激怒之，滔乃抗表論庭玉等離間骨肉；及滔叛，帝乃召泚以表示之，故歸罪於庭玉等以悅滔，滔亦終叛。</p>
<p class="em2" id="p32"><a class="gg-link" href="#p32" onclick="return changeColor(this);"></a>三年，雲逵奏：其弟前太僕丞方逵，「受性兇悖，不知君親，眾惡備身，訓教莫及，結聚兇黨，江中劫人。臣亡父先臣昈杖至一百，終不能斃。張延賞任揚州日，亦曾犯延賞法，決殺復蘇。至於常言，皆呼臣亡父先臣名，親戚所知，無可教語。昨聞於邠、寧、慶等州干謁節度及州縣乞丐，今見在武功縣南，西戎俯近，恐有異謀；若不冒死奏聞，必恐覆臣家族。」詔令京兆府錮身遞送黔州，付李模於僻遠州驅使，勿許東西。</p>
<p class="em2" id="p33"><a class="gg-link" href="#p33" onclick="return changeColor(this);"></a>雲逵元和元年拜右金吾衛大將軍，歲中改京兆尹。五年五月卒。</p>
<p class="em2" id="p34"><a class="gg-link" href="#p34" onclick="return changeColor(this);"></a>李益，肅宗朝宰相揆之族子。登進士第，長為歌詩。貞元末，與宗人李賀齊名。每作一篇，為教坊樂人以賂求取，唱為供奉歌詞。其征人歌、早行篇，好事者畫為屏障；「迴樂峰前沙似雪，受降城外月如霜」之句，天下以為歌詞。然少有癡病，而多猜忌，防閑妻妾，過為苛酷，而有散灰扃戶之譚聞於時，故時謂妒癡為「李益疾」；以是久之不調，而流輩皆居顯位。益不得意，北遊河朔，幽州劉濟辟為從事，常與濟詩而有「不上望京樓」之句。</p>
<p class="em2" id="p35"><a class="gg-link" href="#p35" onclick="return changeColor(this);"></a>憲宗雅聞其名，自河北召還，用為秘書少監、集賢殿學士。自負才地，多所凌忽，為眾不容，諫官舉其幽州詩句，降居散秩。俄復用為秘書監，遷太子賓客、集賢學士判院事，轉右散騎常侍。大和初，以禮部尚書致仕，卒。</p>
<p class="em2" id="p36"><a class="gg-link" href="#p36" onclick="return changeColor(this);"></a>李賀字長吉，宗室鄭王之後。父名晉肅，以是不應進士，韓愈為之作諱辨，賀竟不就試。手筆敏捷，尤長於歌篇。其文思體勢，如崇巖峭壁，萬仞崛起，當時文士從而效之，無能髣彿者。其樂府詞數十篇，至於雲韶樂工，無不諷誦。補太常寺協律郎，卒時年二十四。</p>
<p class="em2" id="p37"><a class="gg-link" href="#p37" onclick="return changeColor(this);"></a>史臣曰：文學之士，代不乏才。永泰、貞元之間，如徐浩、趙涓諸公，可謂一時之秀也。然太真以畏懦聞，邵說以僭侈失，于公異、呂渭、李益皆有微累，故知全其德者罕矣。</p>
<p class="em2" id="p38"><a class="gg-link" href="#p38" onclick="return changeColor(this);"></a>贊曰：名以才顯，才兼德尊。徐、趙、劉、李，厥聲遠聞。邵、于、呂、鄭，其名久存。半乏全德，愧于後人。</p>
</div></body></html>