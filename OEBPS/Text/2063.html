<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊唐書-舊唐書卷三十六·志第十六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
志第十六
</h1><hr/></div>
<div class="section" id="title-1"><h2>
<strong>天文下</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
天文之爲十二次，所以辨析天體，紀綱辰象，上以考七曜之宿度，下以配萬方之分野，仰觀變謫，而驗之於郡國也。傳曰：「歲在星紀，而淫于玄枵。」「姜氏、任氏，實守其地。」及七國交爭，善星者有甘德、石申，更配十二分野，故有周、秦、齊、楚、韓、趙、燕、魏、宋、衞、魯、鄭、吳、越等國。張衡、蔡邕，又以漢郡配焉。自此因循，但守其舊文，無所變革。且懸象在上，終天不易，而郡國沿革，名稱屢遷，遂令後學難爲憑準。貞觀中，李淳風撰法象志，始以唐之州縣配焉。至開元初，沙門一行又增損其書，更爲詳密。既事包今古，與舊有異同，頗裨後學，故錄其文著于篇。并配武德以來交蝕淺深及注蝕不虧，以紀日月之變云爾。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
須女、虛、危、玄枵之次。子初起女五度，<span class="jiazhu">二千三百七十四分，秒四少。</span>中虛九度，終危十二度。其分野：自濟北郡東踰濟水，涉平陰至于山茌<span class="jiaozhusup">「茌」字各本原作「荏」，據後漢書郡國志三、新書卷三一天文志改。下注文同改。</span>，<span class="jiazhu">漢太山郡山茌縣，屬齊州西南之界。</span>東南及高密，<span class="jiazhu">漢高密國，今在密州北界。自此以上，玄枵之分。</span>東盡東萊之地，<span class="jiazhu">漢之東萊郡及膠東國，今爲萊州、登州也。</span>又得漢之北海、千乘、淄川、濟南、齊郡，<span class="jiazhu">今爲淄、青、齊等州，及濟州東界。</span>及平原、渤海，盡九河故道之南，濱于碣石。<span class="jiazhu">今爲德州、棣州，滄州其北界。</span>自九河故道之北，屬析木分也。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
營室、東壁，陬訾之次。亥初起危十三度，<span class="jiazhu">二千九百二十六分太。</span>中室十二度，<span class="jiazhu">五百五十分，秒二十一半。</span>終奎一度。其分野：自王屋、太行而東，盡漢河內之地，<span class="jiazhu">今爲懷州、洺、衞州之西境。</span>北負漳、鄴，東及館陶、聊城，<span class="jiazhu">漢地自黎陽、內黃及鄴、魏、武安，東至館陶、元城，皆屬魏郡；自頓邱、三城、武陽<span class="jiaozhusup">十七史商榷卷七七云：「三城當作觀城。」</span>，東至聊城，皆屬東郡。今爲相、魏、衞州。</span>東盡漢東郡之地，<span class="jiazhu">漢東郡、清河，西南至白馬、濮陽，東至東河、須昌，濱濟，至于鄆城。今爲滑州、濮州、鄆州。</span>其須昌、濟東之地，屬降婁，非豕韋也。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
奎、婁及胃，降婁之次。戌初起奎二度，<span class="jiazhu">一千二百一十七分，秒十七少。</span>中婁一度，<span class="jiazhu">一千八百八十三。</span>終胃三度。其分野：南屆鉅野，東達梁父，以負東海。又東至于呂梁<span class="jiaozhusup">殿本考證云：「當云南至於呂梁，非東也。」</span>，乃東南抵淮水，而東盡于徐夷之地。<span class="jiazhu">東爲降婁之次。</span>得漢東平、魯國<span class="jiaozhusup">殿本考證云：「以新志證之，魯國下當有琅邪、東海、泗水、城陽八字。」</span>。<span class="jiazhu">漢東平國在任城、平陸，今在兗州。</span>奎爲大澤，在陬訾之下流，濱于淮、泗，東北負山，爲婁、胃之墟。蓋中國膏腴之地，百穀之所阜也。胃星得馬牧之氣，與冀之北土同占。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
昴、畢，大梁之次。畢酉初起胃四度<span class="jiaozhusup">據上下文例，「畢」字疑爲衍文。</span>，<span class="jiazhu">二千五百四十九分，秒八太。</span>中昴六度，<span class="jiazhu">一百七十四分半。</span>終畢九度。其分野：自魏郡濁漳之北，得漢之趙國、廣平、鉅鹿、常山，東及清河、信都，北據中山、真定。<span class="jiazhu">今爲洺、趙、邢、恆、定、冀、貝、深八州。又分相、魏、博之北界，與瀛州之西，全趙之分。</span>又北盡漢代郡、鴈門、雲中、定襄之地，與北方羣狄之國，皆大梁分也。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
觜觿、參伐，實沈之次也。申初起畢十度，<span class="jiazhu">八百四十一分，十五太。</span>中參七度，<span class="jiazhu">一千五百二十六，</span>終井十一度。其分野：得漢河東郡，<span class="jiazhu">今爲蒲、絳、晉州，又得澤州及慈州界也。</span>及上黨、<span class="jiazhu">今爲澤、潞、儀、沁也。</span>太原，<span class="jiazhu">今爲并、汾州。</span>盡西河之地。<span class="jiazhu">今爲隰州、石州、嵐州，西涉河，得銀州以北也。</span>又西河戎狄之國，皆實沈分也。<span class="jiazhu">今河東郡永樂、芮城、河北縣及河曲豐、勝、夏州，皆爲實沈之次，東井之分也。</span>參伐爲戎索，爲武政，故殷河東，盡大夏之墟。上黨次居下流，與趙、魏相接，爲觜觿之分。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
東井、輿鬼，鶉首之次也。未初起井十二度，<span class="jiazhu">二千一百七十二秒，十五太。</span>中井二十七度，<span class="jiazhu">二千八百二十八分，秒一半。</span>終柳六度。其分野：自漢之三輔及北地、上郡、安定，西自隴坻至河西，西南盡巴、蜀、漢中之地，及西南夷犍爲、越嶲、益州郡，極南河之表，東至䍧柯，皆鶉首分也。<span class="jiazhu">鶉首之分，得禹貢雍、梁二州，其郡縣易知，故不詳載。</span>狼星分野在江、河上源之西，弧矢、犬、雞，皆徼外之象。<span class="jiazhu">今之西羌、吐蕃、蕃渾，及西南徼外夷，皆狼星之象。</span>
</p>
<p class="em2" id="p7"><a class="gg-link" href="#p7" onclick="return changeColor(this);"></a>
柳、星、張，鶉火之次。午初起柳七度，<span class="jiazhu">四百六十四，秒七少。</span>中七星七度<span class="jiaozhusup">上「七」字各本原作「柳」，涉上而誤，據新書卷三一天文志改。</span>，<span class="jiazhu">一千一百三。</span>終張十四度。其分野：北自滎澤、滎陽，並京、索，暨山南，得新鄭、密縣，至於方陽<span class="jiaozhusup">「方陽」，新書卷三一天文志作「外方」，校勘記卷一八云：「方陽當作外方。」</span>。<span size="-2" style="text-indent: 0em;">方陽之南得漢之潁川郡陽翟<span class="jiaozhusup">「陽」字各本原無，據漢書卷二八上地理志、後漢書郡國志二補。</span>、崇高、郟城、襄城，南盡鄴縣。今爲鄧、汝、唐、仙四州界。又漢南陽郡，北自宛、葉，南盡漢東申、隨之地，大抵以淮源桐柏、東陽爲限。今之唐州、隨州屬鶉火，申州屬壽星。</span>又自洛邑負河之南<span class="jiaozhusup">新書卷三一天文志「河」上有「北」字。</span>，西及函谷南紀<span class="jiaozhusup">新書卷三一天文志「南紀」上有「逾」字。</span>，達武當漢水之陰，盡弘農郡。<span size="-2" style="text-indent: 0em;">漢弘農盧氏、陝縣，今爲虢、陝二州。上洛、商洛爲商州。丹水爲均州。宜陽、沔池、新安、陸渾，今屬洛州。</span>古成周、虢、鄭、管、鄶、東虢<span class="jiaozhusup">「虢」字各本原無，據新書卷三一天文志補。</span>、密、滑、焦、唐、申、鄧，皆鶉火分也，及祝融氏之都。<span size="-2" style="text-indent: 0em;">新鄭爲祝融氏之墟，屬鶉火。其東鄙則入壽星。舊說皆在函谷<span class="jiaozhusup">葉校本「函谷」作「角亢」。</span>，非也。</span>柳、星、輿鬼之東，又接漢源，故殷商、洛之陽，接南河之上流。七星上係軒轅，得土行之正位，中岳象也，故爲河南之分。張星直河南漢東<span class="jiaozhusup">新書卷三一天文志「河南」作「南陽」。</span>，與鶉尾同占。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
翼、軫，鶉尾之次。巳初起張十五度，<span class="jiazhu">一千七百九十五，秒二十二少。</span>中翼十二度，<span class="jiazhu">二千四百六十一，秒八半。</span>終軫九度。其分野：自房陵、白帝而東，盡漢之南郡、<span class="jiazhu">南郡：巫縣，今在夔州<span class="jiaozhusup">「夔」字聞本、殿本、懼盈齋本、廣本作「蘄」，局本作「歸」，據本書卷三九地理志改。</span>。秭歸在西，夷陵在峽州。襄、夔、郢、申在襄、郢界，餘爲荊州。</span>江夏，<span class="jiazhu">江夏：竟陵今爲復州，安、鄂、蘄、沔、黃五州，皆漢江夏界。</span>東達廬江南郡<span class="jiaozhusup">「郡」字新書卷三一天文志作「部」，疑是。</span>。<span class="jiazhu">漢廬江之尋陽，今在江州，於山河之像，宜屬鶉尾也。</span>濱彭蠡之西，得漢長沙、武陵、桂陽、零陵郡。<span class="jiazhu">零陵今爲道州、永州。桂陽今爲郴州。大抵自沅、湘上流，西通黔安之左，皆楚之分也。</span>又逾南紀，盡鬱林、合浦之地。<span class="jiazhu">鬱林縣今在貴州。定林縣今在廉州。合浦縣今爲桂州。今自富、昭、蒙、龔、繡、容、白、罕八州以西<span class="jiaozhusup">新書卷三一天文志「蒙」作「象」，「罕」作「廉」。十七史商榷卷七七云：「罕當作牢。」</span>，皆屬鶉尾之墟也。</span>荊、楚、鄖、鄀、羅、權、巴、夔與南方蠻貊，殷河南之南<span class="jiaozhusup">此處文字有脫誤。新書卷三一天文志作「古荊楚鄖、鄀、羅、權、巴、夔與南方蠻貊之國，翼與咮張同象，當南河之北」。</span>。其中一星主長沙國，逾嶺徼而南，皆甌東、青丘之分。<span size="-2" style="text-indent: 0em;">今安南諸州，在雲漢上源之東，宜屬鶉火</span><span class="jiaozhusup">新書卷三一天文志此下尚有「而柳、七星、張皆當中州，不得連負海之地，故麗于鶉尾」。</span>。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
角、亢，壽星之次。辰初起軫十度，<span class="jiazhu">八十七，秒十四半。</span>中角八度，<span class="jiazhu">七百五十，秒三十。</span>終氐一度。其分野：自原武、管城，濱河、濟之南，東至封邱、陳留，盡陳、蔡、汝南之地，逾淮源至于弋陽。<span class="jiazhu">漢陳留郡，自封邱、陳留已東，皆入大火之分。漢汝南，今爲豫州。西華、南頓、項城縣今爲陳州。汝陰縣今在潁州。弋陽縣在光州。</span>西涉南陽郡，至于桐柏，又東北抵嵩之東陽。<span class="jiazhu">漢南陽郡舂陵、湖陽、蔡陽，後分爲舂陵郡，後魏以爲南荊州，今有舊義陽郡，在申國之東界，今爲申州。按中國地絡，在南北河之間<span class="jiaozhusup">「在」下各本原有「河」字，據新書卷三一天文志刪。</span>，故申、隨、光三州，皆屬禹貢豫州之分，宜屬鶉火、壽星。非南方負海之地。</span>古陳、蔡、隨、許，皆屬壽星分也。氐星涉壽星之次，故其分野殷雒邑眾山之東，與亳土相接。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
氐、房、心，大火之次也。卯初起氐二度，<span class="jiazhu">一千四百一十九分，秒五太。</span>中房二度，<span class="jiazhu">二千八百五分，秒一半。</span>終尾六度。其分野：得漢之陳留縣，自雍丘、襄邑、小黃而東，循濟陰，界于齊、魯，右泗水，達於呂梁，乃東南抵淮，西南接太昊之墟，盡濟陰、山陽、楚國、豐、沛之地。<span class="jiazhu">濟陰郡之定陶<span class="jiaozhusup">「郡」字各本原作「縣」，據本書卷三八地理志改。</span>、冤句、乘氏，今在東郡<span class="jiaozhusup">「東郡」，本書卷三八地理志作「曹州」。</span>。大抵曹、宋、徐、亳及鄆州西界，皆屬大火分。</span>自商、亳以負北河，陽氣之所升也，爲心分。自豐、沛以負南河，陽氣之所布也，爲房分。故其下流皆與尾星同占，西接陳、鄭，爲氐星之分。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
尾、箕，析木之次也。寅初起尾七度，<span class="jiazhu">二千七百五十分，秒二十一少。</span>中箕星五度，<span class="jiazhu">三百七十分，秒六十七。</span>終斗八度。其分野：自渤海九河之北，盡河間、涿郡、廣陽國，<span class="jiazhu">漢渤海郡浮陽，今爲清池縣，屬滄州。涿郡之饒陽，今屬瀛州。涿縣、良鄉與廣陽國薊縣，今在幽州。</span>及上谷、漁陽、右北平、遼東、樂浪、玄菟，<span class="jiazhu">漁陽在幽州。右北平在白狼無終縣，隋代爲漁陽郡，古孤竹國，後置北平郡，今爲平州。遼東在無慮縣，即周禮醫無閭山。樂浪在朝鮮縣，玄菟在高句驪縣，今皆在東夷也。</span>古之北燕、孤竹、無終及東方九夷之國，皆析木之分也，尾得雲漢之末流，北紀之所窮也。箕與南斗相近，故其分野在吳、越之東。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
南斗、牽牛，星紀之次也。丑初起斗九度，<span class="jiazhu">一千四十二十分，秒二太。</span>中斗二十四度，<span class="jiazhu">一千一百分，秒八半。</span>終女四度。其分野：自廬江、九江，負淮水之南，盡臨淮、廣陵，至于東海，<span class="jiazhu">廬<span class="jiaozhusup">「廬」上聞本尚有「野」字，殿本、懼盈齋本、局本、廣本無。新書卷三一天文志作「羣舒」，疑「野」爲「舒」字之誤。</span>、壽、和、濠、揚，皆屬星紀也。</span>又逾南河，得漢丹陽、會稽、豫章郡，西濱彭蠡，南涉越州，盡蒼梧、南海。<span class="jiazhu">又逾嶺表，自韶、廣、封、梧、藤、羅、雷州，南及珠崖自北以東爲星紀<span class="jiaozhusup">此處文字疑有誤。新書卷三一天文志作「自韶、廣以西，珠崖以東，爲星紀之分也」。</span>，其西皆屬鶉尾之次。</span>古吳、越及東南百越之國，皆星紀分也。南斗在雲漢之下流，當淮、海之間，爲吳分。牽牛去南河寖遠，故其分野自豫章東達會稽，南逾嶺徼，爲越分。島夷蠻貊之人，聲教之所不洎，皆係于狗國。<span class="jiazhu">李淳風刊定隋志，郡國頗爲詳悉，所注郡邑多依用。其後州縣又隸管屬不同<span class="jiaozhusup">校勘記卷一八謂「又」字當作「分」。</span>，但據山河以分耳。</span>
</p>
<div class="section" id="title-2"><h3>
災異
</h3></div>
<p class="em2" id="p13"><a class="gg-link" href="#p13" onclick="return changeColor(this);"></a>
武德元年十月壬申朔，四年八月丙戌朔，六年十二月壬寅朔，九年十月丙辰朔。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
貞觀元年閏三月癸丑朔，九月庚戌朔，二年三月戊申朔，三年八月己巳朔，四年閏正月丁卯朔<span class="jiaozhusup">唐會要卷四二、朱文鑫歷代日食考均無「閏」字，陳垣二十史朔閏表貞觀四年正月不閏，「閏」字衍。</span>，六年正月乙卯朔，九年閏四月丙寅朔，十一年三月丙戌朔，十二年閏二月庚辰朔，十三年八月辛未朔，十七年六月己卯朔，十八年十月辛丑朔，二十年閏三月癸巳朔，二十二年八月己酉朔。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
高宗顯慶五年六月庚午朔。乾封二年八月己酉朔<span class="jiaozhusup">唐會要卷四二、新書卷三二天文志、二十史朔閏表「己酉」均作「己丑」，此處干支誤。</span>。總章二年六月戊申朔。咸亨元年六月壬寅朔，二年十一月甲午朔，三年十一月戊子朔。上元元年三月辛亥朔，二年九月壬寅朔。調露二年四月乙巳朔，十一月壬寅朔<span class="jiaozhusup">新書卷三二天文志、歷代日食考、二十史朔閏表「壬寅」均作「壬申」，此處干支誤。(新書、日食考「調露二年」均作「永隆元年」，是年八月改元。)</span>。開耀元年十月丙寅朔。永淳元年四月甲子朔，十一月庚申朔<span class="jiaozhusup">新書卷三二天文志、歷代日食考、二十史朔閏表「十一月」均作「十月」，此處月份誤。</span>。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
則天垂拱二年二月辛未朔，四年六月丁亥朔。天授二年四月壬寅朔。如意元年四月丙申朔。長壽二年九月丁亥朔，三年九月壬午朔<span class="jiaozhusup">長壽三年五月改元延載，此句與下句「延載元年九月壬午朔」實指一事。</span>。延載元年九月壬午朔。證聖元年二月己酉朔。聖曆三年五月乙酉朔<span class="jiaozhusup">聖曆三年五月癸丑改元久視，此句與下句「久視元年五月己酉朔」實指一事。「乙酉」，據新書卷三二天文志、歷代日食考、二十史朔閏表，當作「己酉」。</span>。久視元年五月己酉朔。長安二年九月乙丑朔，三年三月壬戌朔，九月庚寅朔。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
中宗神龍三年六月丁卯朔。景龍元年十二月乙丑朔。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
睿宗太極元年二月丁卯朔。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
玄宗先天元年九月丁卯朔。開元三年七月庚辰朔，六年五月乙丑朔<span class="jiaozhusup">新書卷三二天文志、歷代日食考、二十史朔閏表均作「七年五月己丑朔」，此處紀年及干支誤。</span>，九年五月乙巳朔<span class="jiaozhusup">新書卷三二天文志、歷代日食考、二十史朔閏表「五月」均作「九月」，此處月份誤。</span>，十二年閏十二月壬辰朔<span class="jiaozhusup">新書卷三二天文志、歷代日食考、二十史朔閏表「壬辰」均作「丙辰」，此處干支誤。</span>，十七年十月丙午朔<span class="jiaozhusup">新書卷三二天文志、歷代日食考、二十史朔閏表「丙午」均作「戊午」，此處干支誤。</span>，二十年二月癸酉朔<span class="jiaozhusup">新書卷三二天文志、歷代日食考、二十史朔閏表「癸酉」均作「甲戌」，此處干支誤。</span>，八月辛未朔，二十一年七月乙丑朔，二十二年十二月戊子朔，二十三年閏十一月壬午朔，二十六年九月丙申朔，二十八年三月丁亥朔。天寶元年七月癸卯朔，五載五月壬子朔，十三載六月乙丑朔。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
肅宗至德元載十月辛巳朔。上元二年七月癸未朔，蝕既，大星皆見。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
代宗大曆三年三月乙巳朔，四年正月十五日甲午蝕<span class="jiaozhusup">唐會要卷四二日蝕在「四年正月庚午朔」，日蝕不當在月望日，當從會要。(本書卷一一代宗紀：「四年正月甲申，日有食之。」亦誤在月望日。)</span>。十三年甲戌<span class="jiaozhusup">據歷代日食考、二十史朔閏表，此年八月甲戌朔。</span>，有司奏合蝕不蝕。十四年二月丙寅朔<span class="jiaozhusup">通鑑卷二二六、新書卷三二天文志、歷代日食考均作「十四年十二月丙寅晦」，與二十史朔閏表合，此處「二」上脫「十」字，「晦」誤作「朔」。</span>。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
德宗貞元三年八月辛巳朔<span class="jiaozhusup">「三年」各本原作「二年」，據本書卷一二德宗紀、唐會要卷四二、新書卷三二天文志、二十史朔閏表改。</span>，日蝕。有司奏，准禮請伐鼓于社，不許。太常卿董晉諫曰：「伐鼓所以責羣陰，助陽德，宜從經義。」竟不報。六年正月戊戌朔，有司奏合蝕不蝕，百僚稱賀。七年六月庚寅朔，有司奏蝕，是夜陰雲不見，百官表賀。八年十一月壬子朔，先是司天監徐承嗣奏：「據曆，合蝕八分，今退蝕三分。准占，君盛明則陰匿而潛退。請書于史。」從之。十年四月癸卯朔，有司奏太陽合虧，巳正後刻蝕之既<span class="jiaozhusup">唐會要卷四二「刻」上有「五」字。</span>，未正後五刻復滿。太常奏，准禮上不視朝。其日陰雲不見，百官表賀。十七年五月壬戌蝕<span class="jiaozhusup">唐會要卷四二、新書卷三二天文志、歷代日食考「蝕」均作「朔」，與二十史朔閏表合。</span>。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
元和三年七月癸巳蝕<span class="jiaozhusup">本書卷一四憲宗紀、新書卷三二天文志、歷代日食考「癸巳蝕」均作「辛巳朔」，與二十史朔閏表合。此處干支誤。</span>。憲宗謂宰臣曰：「昨司天奏太陽虧蝕，皆如其言，何也？又素服救日，其儀安在？」李吉甫對曰：「日月運行，遲速不齊。日凡周天三百六十五度有餘，日行一度，月行十三度有餘，率二十九日半而與日會。又月行有南北九道之異，或進或退，若晦朔之交，又南北同道，即日爲月之所掩，故名薄蝕。雖自然常數可以推步，然日爲陽精，人君之象，若君行有緩有急，即日爲之遲速。稍踰常度，爲月所掩，即陰浸於陽。亦猶人君行或失中，應感所致。故禮云：『男教不修，陽事不得，謫見于天，日爲之蝕。』古者日蝕，則天子素服而修六官之職，月蝕，則后素服而修六宮之職，皆所以懼天戒而自省惕也。人君在民物之上，易爲驕盈，故聖人制禮，務乾恭兢惕，以奉若天道。苟德大備，天人合應，百福斯臻。陛下恭己向明，日慎一日，又顧憂天譴，則聖德益固，升平何遠。伏望長保睿志，以永無疆之休。」上曰：「天人交感，妖祥應德，蓋如卿言。素服救日，自貶之旨也，朕雖不德，敢忘兢惕。卿等當匡吾不迨也。」十年八月己亥朔，十三年六月癸丑朔。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
長慶二年四月辛酉朔，三年九月壬子朔。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
大和八年二月壬午朔。開成二年十二月庚寅朔<span class="jiaozhusup">「十二月」各本原無，據本書卷一七下文宗紀、唐會要卷四二、二十史朔閏表補。</span>，當蝕，陰雲不見。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
會昌三年二月庚申朔，四年二月甲寅朔，五年七月丙午朔，六年十二月戊辰朔，皆蝕。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
武德九年二月二十三日夜，星孛于胃、昴間，凡二十八日<span class="jiaozhusup">唐會要卷四二無「凡」字。新書卷三二天文志此處作「二月壬午，有星孛于胃、昴間。丁亥，孛于卷舌」。校勘記卷一八云，「計壬午至丁亥凡六日，與二十三至二十八合」，謂此處「凡」字當作「至」。</span>，又孛于卷舌。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
貞觀八年八月二十三日，星孛于虛、危，歷于玄枵，凡十一日而滅。太宗謂侍臣曰：「是何妖也？」虞世南對曰：「齊景公時，有彗星。晏子對曰：『公穿池畏不深，築臺恐不高，行刑恐不重，是以彗爲誡耳。』景公懼而修德，十六日而星滅。臣聞若德政不修，麟鳳數見，無所補也；苟政教無闕，雖有災愆，何損於時。伏願陛下勿以功高古人而矜大<span class="jiaozhusup">「矜」字各本原作「務」，據唐會要卷四三、冊府卷一四四改。</span>，勿以太平日久而驕逸，慎終如始，彗何足憂。」帝深嘉之。十三年三月二十二日夜，星孛于畢、昴。十五年六月十九日，星孛於太微，犯郎位。七月甲戌滅。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
總章元年四月，彗見五車，上避正殿，減膳，令內外五品已上上封事，極言得失。許敬宗曰：「星雖孛而光芒小，此非國眚，不足上勞聖慮，請御正殿，復常膳。」不從。敬宗又進曰：「星孛于東北，王師問罪，高麗將滅之徵。」帝曰：「我爲萬國主，豈移過於小蕃哉！」二十二日星滅。上元二年十月，彗見于角、亢南，長五尺。三年七月二十一日，彗見東井，指南河、積薪，長三尺餘，漸向東北，光芒益䮍，長三丈，掃中台，指文昌，經五十八日而滅。永隆二年九月一日，萬年縣女子劉凝靜，乘白馬，著白衣，男子從者八九十人，入太史局，升令廳牀坐，勘問比有何災異。太史令姚玄辯執之以聞。是夜彗見西方天市中，長五尺，漸小，向東行，出天市，至河鼓右旗，十七日滅。永淳二年三月十八日，彗見五車之北，凡二十五日而滅。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
文明元年七月二十二日，西方有彗，長丈餘，凡四十九日滅。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
光宅元年九月二十九日，有星如半月，見西方。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
景龍元年十月十八日，彗見西方，凡四十三日而滅。二年二月，天狗墜于西南，有聲如雷，野雉皆雊。七月七日，星孛胃、昴之間。三年八月八日，星孛于紫宮。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
太極元年七月四日，彗入太微。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
開元十八年六月十一日，彗見五車；三十日，星孛于畢、昴。二十六年三月八日，星孛于紫微垣，歷斗魁，十餘日，陰雲不見。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
武德元年六月三日，熒惑犯左執法。八年九月二十二日，熒惑入太微。九年五月，傅奕奏：太白晝見于秦，秦國當有天下。高祖以狀授太宗。及太宗即位，召奕謂曰：「汝前奏事幾累我，然而今後但須悉心盡言，無以前事爲慮。」
</p>
<p class="em2" id="p36"><a class="gg-link" href="#p36" onclick="return changeColor(this);"></a>
貞觀十三年五月，熒惑犯右執法。十五年二月十五日，熒惑逆犯太微東藩上相。十七年三月七日，熒惑守心前星，十九日退。其月二十二日，熒惑犯句陳。九月二十九日，熒惑犯太微西藩上將。十九年九月二十四日，太白在太微，犯左執法，光芒相及。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
永徽三年六月二日，熒惑犯右執法；三日，太白入太微，犯右執法。顯慶五年二月三日，熒惑入南斗。龍朔元年九月十四日，太白犯太微左執法。乾封二年五月，熒惑入軒轅。咸亨元年十二月，熒惑入太微。上元二年正月九日，熒惑犯房星。儀鳳四年四月九日，熒惑犯羽林。調露二年五月二十四日，太白經天。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
長安四年，熒惑入月及鎮星，犯天關。太史令嚴善思奏：法有亂臣伏罪，臣下謀上之變。歲餘，誅二張，五王立中宗。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
景龍三年六月八日<span class="jiaozhusup">「三年」，各本原作「二年」，據本書卷七中宗紀、唐會要卷四三、新書卷三三天文志改。</span>，太白晝見于東井。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
景雲二年三月二十七日，太白入羽林。太極元年三月三日，熒惑入東井；四月十二日，熒惑與太白守東井。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
先天元年八月十四日夜，月蝕盡，有星入月魄中。十六日，太白襲月。開元十年七月二十九日，熒惑入南斗。天寶十三載五月，熒惑守心五十餘日。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
至德元載十一月二十六日，熒惑、太白同犯昴。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
武德二年三月二十七日，太白、辰、鎮聚于東井。九年六月十八日，辰、歲會于東井。二十三日，辰、歲、太白又會于東井。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
貞觀十八年五月，太白、辰合于東井。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
景雲二年七月，太白、鎮同在張宿。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
武德三年十月三十日，有流星墜於東都城內，殷殷有聲。高祖謂侍臣曰：「此何祥也？」起居舍人令狐德棻曰：「昔司馬懿伐遼，有流星墜于遼東梁水上，尋而公孫淵敗走，晉軍追之，至其星墜處斬之。此王世充滅亡之兆也。」
</p>
<p class="em2" id="p47"><a class="gg-link" href="#p47" onclick="return changeColor(this);"></a>
貞觀十八年五月，有流星大如斗，五日出東壁，光照地<span class="jiaozhusup">「地」字各本原無，據唐會要卷四三補。</span>，聲如雷。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
咸亨三年二月三日，有流星如雷。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
景龍二年二月十九日，大星墜于西南，聲如雷，野雉皆雊。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
景雲二年八月十七日，東方有流星出五車，至于上台。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
天寶三載閏二月十七日，星墜于東南，有聲。京師訛言官遣棖棖捕人肝以祭天狗，人相恐，畿內尤甚。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
景龍元年九月十八日，有赤氣竟天，其光燭地，經三日乃止。九月四日，黃霧昏。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
唐隆元年六月八日，虹蜺竟天。
</p>
<div class="section" id="title-3"><h3>
災異編年　　　　至德後
</h3></div>
<p class="em2" id="p54"><a class="gg-link" href="#p54" onclick="return changeColor(this);"></a>
至德元年三月乙酉，歲、太白、熒惑合于東井。十月辛丑朔，日有食之<span class="jiaozhusup">此條又見前日蝕項，「辛丑」當作「辛巳」。</span>。十一月壬戌五更，有流星大如斗，流于東北，長數丈，蛇行屈曲，有碎光迸空。乾元元年四月，熒惑、鎮、太白合於營室。太史南宮沛奏：所合之處戰不勝，大人惡之，恐有喪禍。明年冬<span class="jiaozhusup">據本書卷一０肅宗紀、通鑑卷二二一，九節度之師潰於相州，事在乾元二年三月。此處「冬」字當作「春」。</span>，郭子儀等九節度之師自潰於相州。五月癸未夜一更三籌，月掩心前星，二更四籌方出。六月癸丑<span class="jiaozhusup">「六」字各本原作「正」，據本書卷一０肅宗紀、新書卷三三天文志改。</span>，月入南斗魁。二年二月丙辰，月犯心前大星，相去三寸。三年四月丁巳夜五更，彗出東方，色白，長四尺，在婁、胃間，疾行向東北角，歷昴、畢、觜、參、井、鬼、柳、軒轅，至太微右執法七寸所，凡五十餘日方滅。閏四月辛酉朔，妖星見于南方，長數丈。是時自四月初大霧大雨，至閏四月末方止。是月，逆賊史思明再陷東都，米價踊貴，斗至八百文，人相食，殍尸蔽地。上元元年十二月癸未夜，歲掩房星。二年七月癸未朔，日有蝕之，大星皆見。司天秋官正瞿曇譔奏曰：「癸未太陽虧，辰正後六刻起虧，巳正後一刻既，午前一刻復滿。虧於張四度，周之分野。甘德云，『日從巳至午蝕爲周』，周爲河南，今逆賊史思明據。乙巳占曰，『日蝕之下有破國』。」其年九月，制去上元之號，單稱元年，月首去正、二、三之次，以「建」冠之。其年建子月癸巳亥時一鼓二籌後，月掩昴，出其北，兼白暈；畢星有白氣從北來貫昴。司天監韓穎奏曰：「按石申占，『月掩昴，胡王死』。又『月行昴北，天下福』。臣伏以三光垂象，月爲刑殺之徵。二石殲夷，史官常占。畢、昴爲天綱，白氣兵喪，掩其星則大破胡王，行其北則天下有福。巳爲周分，癸主幽、燕，當羯胡竊據之郊，是殘寇滅亡之地。」明年，史思明爲其子朝義所殺。十月，雍王收復東都。上元三年正月<span size="-2" style="text-indent: 0em;">時去上元之號，今存之以正年。</span>建辰月，肅宗病。是月丙戌，月上有黃白冠連成暈，東井、五諸侯、南北河、輿鬼皆在中。建巳月，以楚州獻定國寶，乃改元寶應，月復以正、二、三爲次。其月，肅宗崩。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
代宗即位。其月壬子夜，西北方有赤光見，炎赫亙天，貫紫微，漸流于東，瀰漫北方，照耀數十里，久之乃散。辛未夜，江陵見赤光貫北斗，俄僕固懷恩叛。明年十月，吐蕃陷長安，代宗避狄幸陝州。廣德二年五月丁酉朔，日當蝕不蝕，羣臣賀。十二月三日夜，星流如雨，自亥及曉。永泰元年九月辛卯，太白經天，是月吐蕃逼京畿。二年六月丁未，日重輪，其夜月重輪，是年大水。大曆元年十二月己亥<span class="jiaozhusup">「己亥」各本原無，據本書卷一一代宗紀、新書卷三二天文志補。唐會要卷四三作「十二月十七日」。</span>，彗星出匏瓜，長尺餘，犯宦者星。二年七月癸亥，熒惑色赤黃，順行入氐。乙丑夜，鎮星色黃，近辰星，在東井初度。丙寅申時，有青赤氣長四十餘尺，見日旁，久之乃散。己巳夜，歲星順行去司怪七寸。庚午夜，月逼天關。壬申十二月，赤氣長二丈亙日上<span class="jiaozhusup">上文有「七月」，下文有「八月」，中間不得有「十二月」。新書卷三二天文志作「壬申日上有赤氣長二丈」。「十二月」當是衍文。</span>。甲戌酉時，白氣亙天。八月壬午，月入氐。戊子，月犯牽牛，相去九寸。己丑夜，月犯畢，相去四寸。九月戊申朔，歲星守東井，凡七日。乙卯，吐蕃入寇，至邠寧。戊午夜，白霧起尾西北，瀰漫亙天。乙丑晝，有流星大如一升器，其色黃明，尾迹長六七十尺，出于午，流于丑。戊辰夜，熒惑去南斗五寸。乙亥，青赤氣亙于日旁。十一月辛酉夜，月去東井一尺。甲子夜，月去軒轅一尺。壬戌，京師地震，有聲如雷，自東北來。十二月丁酉夜，熒惑入壁壘。戊戌，有黑氣如霧，亙北方，久之方散。三年正月壬子夜，月掩畢。丁巳巳時，日有黃冠，青赤珥。三月乙巳朔，日有蝕之，自午虧，至後一刻，凡蝕十分之六分半。癸丑夜，太白去天衢八寸。癸酉夜，太白順行，去歲星二尺。七月壬申夜，五星並列東井<span class="jiaozhusup">「井」字各本原作「方」，據本書卷一一代宗紀、唐會要卷四三改。</span>。占云：「中國之利。」八月己酉，月入畢。辛酉，月入東井。壬戌，火星去太白四寸。庚午夜，太白犯左執法，相去一尺。九月壬申夜，歲星入輿鬼。乙亥夜，大星如斗，自南流北，其光燭地。丁丑夜，熒惑入太微垣。己卯夜，太白犯左執法<span class="jiaozhusup">「太白」，各本原作「太微」，據新書卷三三天文志、通考卷二八九改。</span>，相去六寸。戊子夜，歲星去輿鬼一尺。己丑夜，月犯東井，去五寸。庚戌，熒惑去太微五寸，太白去進賢四寸。癸巳，月去靈臺一尺。四年正月十五日，日有蝕之<span class="jiaozhusup">此條又見前日蝕項。日蝕不當在月望日，紀時有誤，參前校記。</span>。二月丙午夜，熒惑有芒角，去房星二尺所。丙辰夜，地震，有聲如雷者三。三月壬午，熒惑有芒角，入氐。癸未，月去氐一尺。戊子夜，鎮星近輿鬼。五月丙戌，京師地震。七月，熒惑犯次相星。九月丁卯，熒惑犯郎位。是歲自四月霖雨，至秋末方息，京師米斗八百文。五年四月乙巳夜，歲是入軒轅。己未夜，彗出五車，蓬孛，光芒長三丈。五月己卯夜<span class="jiaozhusup">「五月」各本原無，據本書卷一一代宗紀、新書卷三二天文志補。二十史朔閏表，己卯爲五月十七日。</span>，彗出北方，其色白。癸未夜，彗隨天東行，近八穀。甲申，西北方白氣竟天。六月丙申，月去太微左執法一寸。丁酉，月去哭星二寸。庚子，月去氐七寸。癸卯，彗去三公二尺。庚戌，太白入東井。甲寅，白氣出西北方，竟天。己未，彗星滅。七月，京師米價騰踊，斗千錢。六年七月乙巳夜，月掩畢，入昴畢中。壬子，月去太微二寸。八月庚辰，月入太微。九月壬辰，尾跡，光明照地，珠子散落，長五丈餘；出須女，入天市南垣滅。丁未，月入太微。辛亥，熒惑入壁壘。十月丁卯，月掩畢。甲戌，月入軒轅。十一月壬寅，月入太微。丙午夜，月掩氐。十二月己巳<span class="jiaozhusup">「二」字各本原作「一」，據新書卷三三天文志、通考卷二八九改。二十史朔閏表，己巳爲十二月十七日。</span>，月入太微。七年正月乙未夜，月近軒轅。二月戊午，月掩天關。辛西，月逼輿鬼。己已，熒惑逼天衢。三月辛卯，月逼靈臺。四月丁巳，熒惑入東井。辛未，酉星入東角。壬申，月入羽林。丙子，鎮星臨太微。五月丙戌，月入太微。六月乙亥，月臨東井。十二月甲子，太白入羽林。丙寅，雨土，是夜，長星出于參。八年五月庚辰，熒惑入羽林。六月戊辰，流星大如一升器，有尾跡，長三丈，流入太微。七月己卯，太白入東井，留七日而出。庚寅酉時，有氣三道竟天。辛卯，熒惑臨月。乙未，月掩畢中。八月戊午夜，熒惑臨月。其月，朱滔自幽州入朝。九月癸未，月入羽林。己丑，月入太微。十月癸卯，太白臨鎮星。丙午夜，太白臨進賢。丁巳夜，月掩畢。壬戌夜，月入鬼中。庚午，月近太白，並入氐中。十一月己卯，月入羽林。壬午，鎮星逼進賢。癸未，太白掩房。癸巳，月入太微垣。閏十一月壬寅夜，太白、辰星會于危。癸丑，月掩天關。甲寅，月入東井。乙丑，月掩天關<span class="jiaozhusup">校勘記卷一八云：「按上云癸丑月掩天關，下距乙丑僅十二日，似月不得即行一周而復掩天關。似沿上衍。」新書卷三三天文志無此句。</span>。丙寅，月入氐。十二月癸酉，月入羽林。九年正月癸丑，熒惑逼諸王星。三月丁未，熒惑入東井。四月乙亥，月臨軒轅。丁丑，月入太微。五月己酉，太白逼熒惑。乙未夜，太白入軒轅。辛酉，辰星逼軒轅。六月戊寅，月逼天綱。己卯，月掩南斗。庚辰，月入太微。戊子，太白臨左執法。七月甲辰，月掩房。辛亥，月入羽林。壬戌，月入輿鬼。八月辛卯，月掩軒轅。九月庚子，朱泚自幽州入朝，是夜，太白入南斗。甲子，熒惑入氐。十月戊子，木入南斗。十二月戊辰，月入羽林。十年正月，昭義軍亂，逐薛㟧；田承嗣據河北叛。戊申，月逼軒轅。甲寅夜，熒惑、歲星合于南斗，並順行。二月，河陽軍亂，逐常休明。三月，陝州軍亂，逐李國青。庚戌，熒惑入壁壘。四月甲子，熒惑順行入羽林。庚午，月臨軒轅。六月癸亥，太白臨東井。乙丑夜，熒惑臨天囷。戊辰，月入太微。乙亥，月臨南斗。七月庚子，辰星、太白順行，同在柳。八月乙酉，熒惑順行，臨天高。戊子，月入太微。九月甲午，月臨房。十月辛酉朔，日有蝕之。十二月丙子夜，東方月上有白氣十餘道，如匹帛，貫五車、東井、輿鬼、觜、參、畢、柳、軒轅，三更後方散。十一年閏八月丁酉<span class="jiaozhusup">「一」字各本原作「二」，據本書卷一一代宗紀、新書卷三三天文志改。</span>，太白晝見。其年七月，李靈耀以汴州叛，十月，方誅之。十二年正月乙丑夜<span class="jiaozhusup">「二」字各本原作「三」，據本書卷一一代宗紀、新書卷三三天文志改。</span>，月掩軒轅。癸酉夜，月掩心前星。丙子，月入南斗魁中。二月乙未，鎮星入氐。辛亥夜，流星大如桃，尾長十丈，出匏瓜，入太微。三月壬戌，月入太微。戊辰，月逼心星。是月，幸臣元載誅，王縉黜。四月庚寅，月臨左執法。乙未夜，月掩心前星。五月丙辰，月入太微。六月戊戌，月入羽林。七月庚戌，月入南斗。癸丑，熒惑逼司怪。己巳，宰相楊綰卒。乙亥，熒惑順行，入東井。是歲，春夏旱，八月大雨，河南大水，平地深五尺。吐蕃入寇，至坊州。十月己丑，月臨歲星。壬辰，月掩昴。乙未，月臨五諸侯。庚子，月臨左執法，遂入太微垣。十一月癸丑，太白臨哭星。乙卯夜，月入羽林。戊辰，月臨左執法。十二月辛巳，鎮星臨關鍵<span class="jiaozhusup">校勘記卷一八云：「關鍵乃鍵閉之訛。」晉書天文志有鍵閉無關鍵。</span>。壬午，月入羽林。十四年五月十一日，代宗崩。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
德宗即位。明年改元建中。至四年十月，朱泚亂，車駕幸奉天。貞元四年五月丁卯，月犯歲星。乙亥，熒惑、鎮、歲聚于營室三十餘日。八月辛卯朔，日有蝕之<span class="jiaozhusup">事在貞元三年，見上文日蝕項及本書卷一二德宗紀。「辛卯」當作「辛巳」。</span>。十年三月乙亥，黃霧四塞，日無光。四月，太白晝見。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
元和七年正月辛未，月掩熒惑。六月乙亥，月去南斗魁第四星西北五寸所。八年七月四日夜，月去太微東垣之南首星南一尺所。癸酉夜，月去五諸侯之西第四星南七寸所。十月己丑，熒惑順行，去太微西垣之南首星西北四寸所。九年二月丁酉，月去心大星東北七寸所。四月辛巳，北方有大流星，跡尾長五丈，光芒照地，至右攝提南三尺所。九月己丑，月掩軒轅。十二年正月戊子，彗出畢南，長二尺餘，指西南，凡三日，近參旗沒。十三年正月乙未，歲星退行，近太微西垣之南第一星。八月己未，月近南斗魁。壬戌，太白順行，近太微。十四年正月己丑，月近東井北轅星。癸卯夜，月近南斗魁星。五月庚寅，月犯心前大星西南一尺所。十五年正月二十七日，憲宗崩。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
穆宗即位。七月庚申，熒惑退行，入羽林。癸亥夜，大星出勾陳，南流至婁北滅。八月己卯，月掩牽牛。長慶元年正月丙午，月掩鉞星；二更後，月去東井南轅第一星南七寸。丙辰，南方大流星色赤，尾有跡，長三丈，光明燭地，出狼星北二尺所，東北流至七星三尺所滅。己未夜，星孛于翼。丁卯夜，星孛在辰上，去太微西垣南第一星七寸所。二月八日夜，太白犯昴東南五寸所。丁亥夜，月犯歲星南六寸所，在尾十三度。三月庚戌，太白犯五車東南七寸所。七月壬寅，月掩房次相星。乙丑夜，東方大流星，色黃，有尾跡，長六七丈，光明燭地，出參西北，向西流，至羽林東北滅。其月幽州軍亂，囚其帥張弘靖，立朱克融。其月二十八日，鎮州軍亂，殺其帥田弘正王廷湊<span class="jiaozhusup">此處有脫文。本書卷一六穆宗紀作「節度使田弘正并家屬將佐三百餘口並遇害，軍人推衙將王廷湊爲留後。」</span>。元和末，河北三鎮皆以疆土歸朝廷；至是，幽、鎮俱失。俄而史憲誠以魏州叛，三鎮復爲盜據，連兵不息。八月辛巳夜，東北有大星自雲中出流，白光照地，前後長丈二尺五寸，西北入蜀滅；太白在軒轅左角西北一尺所。是月壬辰夜，太白去太微垣南第一星一尺所。九月戊戌夜，太白順行，入太微，去左執法星西北一尺所。乙巳夜，去左執法二寸所。辛亥，月去天關西北八寸。二年正月戊申，魏帥田布伏劍死，史憲誠據郡叛。二月甲戌夜，熒惑在歲星南七寸所。四月辛酉朔，日有蝕之，在胃十二度，不盡者四之一，燕、趙見之既。七月丙子夜，東方大星西流，至昴滅，其聲如雷。十月甲子夜，月掩牽牛中星。乙丑夜，太白去南斗魁第四星西一寸所。十一月丁丑，月掩左角。庚辰，月去房一尺所。十二月丁亥，月掩左角。庚戌夜，月近房星。壬子五更後，月近太白，相去一尺所。四年正月二十二日，穆宗崩。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
敬宗即位。二月癸卯，太白犯東井，近北轅。三月甲子，熒惑犯鎮星。壬申，太白犯東井，近北轅。四月十七日，染院作人張韶於柴草車中載兵器，犯銀臺門，共三十七人，入大內，對食於清思殿；其日禁兵誅之。七月乙卯夜，有大星出于天船，流犯斗魁第一星西南滅。八月丁亥，熒惑犯鎮星。癸未，熒惑入東井。己丑，太白犯軒轅右角。十二月戊子夜，月掩東井。甲午夜，西北有流星出閣道，至北極滅。寶曆元年七月乙酉，月犯西咸，去八寸所。甲子夜，月掩畢。閏七月癸巳夜，月去心，距九寸。庚子，流星去北極，至南斗柄滅。八月乙卯，太白犯房，相去九寸。九月癸未，太白犯南斗。丙戌，月犯畢。甲午，月犯太微左執法。十月辛卯，月犯天囷，相去七寸。癸亥，太白臨哭星，相去九寸。十一月庚辰，鎮星犯東井，相去七寸。癸未夜，月去東井六寸。戊戌，西南大流星出羽林，入濁。十二月戊申夜，月犯畢。乙酉夜，西北方有霧起，須臾徧天。霧上有赤氣，其色或深或淺，久而方散。二年正月甲戌夜，北方大流星長五丈餘，出紫微，過軫滅。甲申，月犯右執法，相去五寸。二月丙午夜，月犯畢。三月己巳，流星出河鼓，東過天市，入濁滅。四月甲子夜，西方大流星長三丈，穿天市垣，至房星滅。其月十七日，白虹貫日連環，至午方滅。五月甲戌，月去太微八寸所。癸巳，西北方大流星長三丈，光明照地，入天市垣中滅。甲午五更，熒惑犯昴。六月庚申，太白犯昴。七月壬申，流星長二丈，出斗北，入濁滅。其夜，月初入，巳上有流星向南滅<span class="jiaozhusup">文字疑有誤。唐會要卷四三作「丙戌，日初入，有流星向南滅」。新書卷三二天文志同唐會要，惟「有」上有「東南」二字。</span>。其夜，辰犯畢。八月丙申夜，北方大流星長四丈餘，出王良，流至北斗柄滅。甲辰夜，太白去太微八寸所。丁未夜，熒惑近鎮星西北。丁丑，熒惑去輿鬼七寸。十二月八日夜，敬宗爲內官劉克明所弒，立絳王。樞密使王守澄等殺絳王，立文宗。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
大和元年九月戊寅，月掩東井南轅星。四年四月辛酉夜四更五籌後，月掩南斗第二星。十一月辛未朔，熒惑犯右執法西北五寸，五年二月，宰相宋申錫、漳王被誣得罪。八年二月朔，日有蝕之。六月辛巳五更，有六流星，赤色，有尾跡，光明照地，珠子散落，出河鼓北流，近天棓滅，有聲如雷。七月己巳夜，流星出紫微西北，長二丈，至北斗第一星滅。是夜五更，月犯昴。九月辛亥夜五更，太微宮近郎位有彗星，長丈餘，西指，西北行，凡九夜，越郎位星西北五尺滅。癸丑，月入南斗。庚申，右軍中尉王守澄，宣召鄭注對於浴殿門。是夜，彗星出東方，長三尺，芒耀甚猛。十二月丙戌夜，月掩昴。九年三月乙卯，京師地震。四月辛丑，大風震雷，拔殿前古樹。六月庚寅夜，月掩歲星。丁酉夜一更至四更，流星縱橫旁午，約二十餘處，多近天漢。其年十一月，李訓謀殺內官，事敗，中尉仇士良殺王涯、鄭注、李訓等十七家，朝臣多有貶逐。開成元年正月甲辰，太白掩西建第一星。其月十五日，日有蝕之<span class="jiaozhusup">新書卷三二天文志、歷代日食考均作「正月辛丑朔」，此處「十五日」誤。本書卷一七下文宗紀作「丙辰望日有食之」，同誤。</span>。二月乙亥夜四更，京師地震。二年二月丙午夜<span class="jiaozhusup">「二月」各本原無，據本書卷一七下文宗紀、唐會要卷四三、新書卷三二天文志補。</span>，彗出東方，長七尺餘，在危初度，西指。戊申夜，危之西南，彗長七尺，芒耀愈猛，亦西指。癸丑夜，彗在危八度<span class="jiaozhusup">新書卷三二天文志作「癸丑在虛」。</span>。庚申夜，在虛三度半。辛酉夜，彗長丈餘，直西行<span class="jiaozhusup">「西」字各本原無，據本書卷一七下文宗紀補。新書卷三二天文志作「西行」。下「在虛一度半」文宗紀作「在虛九度半」。</span>，稍南指，在虛一度半。壬戌夜，彗長二丈，其廣三尺，在女九度。癸亥夜，彗愈長廣，在女四度。三月甲子朔，其夜，彗長五丈，岐分兩尾，其一指氐，其一掩房<span class="jiaozhusup">「房」字各本原作「月」，據本書卷一七下文宗紀、唐會要卷四三、新書卷三二天文志改。</span>，在斗十度。丙寅夜，彗長六丈，尾無岐，北指，在亢七度<span class="jiaozhusup">「亢」字各本原作「危」，據本書卷一七下文宗紀、新書卷三二天文志改。</span>。文宗召司天監朱子容問星變之由，子容曰：「彗主兵旱，或破四夷，古之占書也。然天道懸遠，唯陛下修政以抗之。」乃敕尚食，今後每日御食料分爲十日。其夜彗長五丈，闊五尺，却西北行，東指。戊辰夜，彗長八丈有餘，西北行，東指，在張十四度。詔天下放繫囚，撤樂減膳，避正殿；先是，羣臣拜章上徽號，宜並停。癸未夜，彗長三尺，出軒轅之右，東指，在張七度。六月，河陽軍亂，逐李詠<span class="jiaozhusup">本書卷一七下文宗紀、通鑑卷二四五「詠」作「泳」。</span>。是歲，夏蝗大旱。八月丁酉，彗出虛、危之間。十月，地南北震。三年十月十九日，彗見，長二丈餘；二十日夜，長二丈五尺；二十一日夜，長三丈；二十二日夜，長三丈五尺：並在辰上，西指軫、魁。十一月乙卯朔，是夜彗出東方，東西竟天。五月五日，太白犯輿鬼。六月一日，太白犯熒惑。二十八日，太白犯右執法。十月七日，太白犯南斗<span class="jiaozhusup">據紀事先後例，以上文字應在上文「三年」之後，「十月十九日」之前。</span>。四年正月丁巳，熒惑、太白、辰聚于南斗。癸酉，彗出于西方，在室十四度。閏月二十三日，又見于卷舌北，凡三十三日，至二十六日夜滅<span class="jiaozhusup">新書卷三二天文志、通考卷二八六作「二月己卯不見」，又據上「凡三十三日」，此處「二十六日」上當脫「二月」二字。</span>。二月二十六日，自夜四更至五更，四方中央流星大小二百餘，並西流，有尾跡，長二丈。三月乙酉夜，月掩東井第三星。是歲，夏大旱，禱祈無應，文宗憂形于色。宰臣進曰：「星官言天時當爾，乞不過勞聖慮。」帝改容言曰：「朕爲人主，無德庇人，比年災旱，星文謫見。若三日內不雨，朕當退歸南內，卿等自選賢明之君以安天下。」宰相楊嗣復等嗚咽流涕不已。七月辛丑，月犯熒惑，河南大水。八月辛未，流星出羽林，有尾跡，長十丈，有聲如雷。十月辛酉，辰入南斗魁。五年正月，文宗崩。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
武宗即位。會昌元年六月二十九日，從一鼓至五鼓，小流星五十餘，交橫流散。七月二日，北方流星光明照地，東北流星有聲如雷。九月癸巳，熒惑犯輿鬼。閏九月丁酉，熒惑貫鬼宿；戊戌，在鬼中。十一月六日，彗見西南，在室初度，凡五十六日而滅。其夜上方大流星光明燭地，東北流星有聲。二年六月乙丑，熒惑犯歲星。丙寅，太白犯東井。其夜，熒惑蒼赤色<span class="jiaozhusup">「蒼」字各本原作「舍」，據本書卷一八上武宗紀、唐會要卷四三、新書卷三三天文志改。又武宗紀、唐會要、新志此事均在三年七月，此處年月疑誤。</span>，動搖於井中，至八月十六日，犯輿鬼。五年二月五日，太白掩昴北側，在昴宿一度。五月辛酉，太白入畢口，距星東南一尺。八月七日，太白犯軒轅大星。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
舊儀：太史局隸祕書省，掌視天文曆象。則天朝，術士尚獻輔精於曆算，召拜太史令。獻輔辭曰：「臣山野之人，性靈散率，不能屈事官長。」天后惜其才，久視元年五月十九日，敕太史局不隸秘書省，自爲職局，仍改爲渾天監。至七月六日，又改爲渾儀監。長安二年八月，獻輔卒，復爲太史局，隸秘書省，緣進所置官員並廢<span class="jiaozhusup">唐六典卷一０作「緣監置官及府史等並廢」，唐會要卷四四作「監官並廢」。校勘記卷一八云：「據唐六典，進當作監。張氏宗泰考證並同。」</span>。景龍二年六月，改爲太史監，不隸祕書省。景雲元年七月，復爲太史局，隸秘書省。八月，又改爲太史監。十一月，又改爲太史局。二年閏九月，改爲渾儀監。開元二年二月，改爲太史監。十五年正月，改爲太史局，隸秘書省。天寶元年，又改爲太史監。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
乾元元年三月，改太史監爲司天臺，於永寧坊張守珪故宅置。敕曰：「建邦設都，必稽玄象；分列曹局，皆應物宜。靈臺三星，主觀察雲物；天文正位，在太微西南。今興慶宮，上帝廷也，考符之所，合置靈臺。宜令所司量事修理。」<span class="jiazhu">舊臺在秘書省之南。</span>仍置五官正五人。司天臺內別置一院，曰通玄院。應有術藝之士，徵辟至京，于崇玄院安置。其官員：大監一員，正三品。少監二人，正四品。丞三人，正六品。主簿三人，主事二人，五官正五人，五官副正五人，靈臺郎一人，五官保章正五人，五官挈壺正五人，五官司曆五人，五官司辰十五人，觀生、曆生七百二十六人。凡官員六十六人。寶應元年，司天少監瞿曇譔奏曰：「司天丞請減兩員，主簿減兩員，主事減一員，保章正減三員，挈壺正減三員，監候減兩員，司辰減七員，五陵司辰減五員。」從之。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
天寶十三載三月十四日，敕太史監官除朔望朝外，非別有公事，一切不須入朝，及充保識，仍不在點檢之限。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
開成五年十二月，敕：「司天臺占候災祥，理宜秘密。如聞近日監司官吏及所由等，多與朝官并雜色人交游，既乖慎守，須明制約。自今已後，監司官吏不得更與朝官及諸色人等交通往來，委御史臺察訪。」
</p>
<br/>
</div></body></html>