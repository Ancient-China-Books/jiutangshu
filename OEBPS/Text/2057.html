<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊唐書-卷三十・志第十・音樂三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷三十・志第十・音樂三</h1><hr/></div>
<div class="section" id="title-1"><h2><strong>音樂三</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>貞觀二年，太常少卿祖孝孫既定雅樂，至六年，詔褚亮、虞世南、魏徵等分制樂章。其後至則天稱制，多所改易，歌辭皆是內出。開元初，則中書令張說奉制所作，然雜用貞觀舊詞。自後郊廟歌工樂師傳授多缺，或祭用宴樂，或郊稱廟詞。二十五年，太常卿韋縚令博士韋逌、直太樂尚沖、<span class="jiaozhusup">「尚沖」上通典卷一四七有「李」字，唐會要卷三二、冊府卷五六九有「季」字。</span>樂正沈元福、郊社令陳虔申懷操等，銓敘前後所行用樂章為五卷，以付太樂、鼓吹兩署，令工人習之。</p>
<p class="em2" id="p1"><a class="gg-link" href="#p1" onclick="return changeColor(this);"></a>時太常舊相傳有宮、商、角、徵、羽讌樂五調歌詞各一卷，或云貞觀中侍中楊恭仁妾趙方等所銓集，詞多鄭、衛，皆近代詞人雜詩，至縚又令太樂令孫玄成更加整比為七卷。又自開元已來，歌者雜用胡夷里巷之曲，其孫玄成所集者，工人多不能通，相傳謂為法曲。</p>
<p class="em2" id="p2"><a class="gg-link" href="#p2" onclick="return changeColor(this);"></a>今依前史舊例，錄雅樂歌詞前後常行用者，附於此志。其五調法曲，詞多不經，不復載之。</p>
<div class="section" id="title-2"><h3>冬至祀昊天於圓丘樂章八首<span class="jiazhu">貞觀二年，祖孝孫定雅樂。貞觀六年，褚亮、虞世南、魏徵等作此詞，今行用。</span></h3></div>
<p class="strong" id="p3"><a class="gg-link" href="#p3" onclick="return changeColor(this);"></a>降神用豫和</p>
<p class="margin2" id="p4"><a class="gg-link" href="#p4" onclick="return changeColor(this);"></a>上靈睠命兮膺會昌，<span class="jiaozhusup">唐文粹卷一０、樂府詩集卷四無「兮」字。</span>盛德殷薦協辰良。<span class="jiaozhusup">唐會要卷九「協」上有「兮」字。</span>景福降兮聖德遠，玄化穆兮天曆長。</p>
<p class="strong" id="p5"><a class="gg-link" href="#p5" onclick="return changeColor(this);"></a>皇帝行用太和</p>
<p class="margin2" id="p6"><a class="gg-link" href="#p6" onclick="return changeColor(this);"></a>穆穆我后，道應千齡。登三處大，得一居貞。禮唯崇德，樂以和聲。百神仰止，天下文明。</p>
<p class="strong" id="p7"><a class="gg-link" href="#p7" onclick="return changeColor(this);"></a>登歌奠玉帛用肅和</p>
<p class="margin2" id="p8"><a class="gg-link" href="#p8" onclick="return changeColor(this);"></a>闓陽播氣，甄耀垂明。有赫圓宰，深仁曲成。日麗蒼璧，煙開紫營。聿遵虔享，式降鴻禎。</p>
<p class="strong" id="p9"><a class="gg-link" href="#p9" onclick="return changeColor(this);"></a>迎俎入用雍和</p>
<p class="margin2" id="p10"><a class="gg-link" href="#p10" onclick="return changeColor(this);"></a>欽惟大帝，載仰皇穹。始命田燭，爰啟郊宮。雲門駭聽，雷鼓鳴空。神其介祀，景祚斯融。</p>
<p class="strong" id="p11"><a class="gg-link" href="#p11" onclick="return changeColor(this);"></a>酌獻飲福用壽和</p>
<p class="margin2" id="p12"><a class="gg-link" href="#p12" onclick="return changeColor(this);"></a>八音斯奏，三獻畢陳。寶祚惟永，暉光日新。</p>
<p class="strong" id="p13"><a class="gg-link" href="#p13" onclick="return changeColor(this);"></a>送文舞出迎武舞入用舒和</p>
<p class="margin2" id="p14"><a class="gg-link" href="#p14" onclick="return changeColor(this);"></a>疊璧凝影皇壇路，編珠流彩帝郊前。已奏黃鐘歌大呂，還符寶曆祚昌年。</p>
<p class="strong" id="p15"><a class="gg-link" href="#p15" onclick="return changeColor(this);"></a>武舞作用凱安</p>
<p class="margin2" id="p16"><a class="gg-link" href="#p16" onclick="return changeColor(this);"></a>昔在炎運終，中華亂無象。酆郊赤烏見，邙山黑雲上。大賚下周車，禁暴開殷網。幽明同協贊，鼎祚齊天壤。</p>
<p class="strong" id="p17"><a class="gg-link" href="#p17" onclick="return changeColor(this);"></a>送神用豫和</p>
<p class="margin2" id="p18"><a class="gg-link" href="#p18" onclick="return changeColor(this);"></a>歌奏畢兮禮獻終，六龍馭兮神將昇。明德感兮非黍稷，降福簡兮祚休徵。</p>
<div class="section" id="title-3"><h3>又郊天樂章一首<span class="jiazhu">太樂舊有此辭，不詳所起。</span></h3></div>
<p class="strong" id="p19"><a class="gg-link" href="#p19" onclick="return changeColor(this);"></a>送神用豫和</p>
<p class="margin2" id="p20"><a class="gg-link" href="#p20" onclick="return changeColor(this);"></a>蘋蘩禮著，黍稷誠微。音盈鳳管，彩駐龍旂。洪歆式就，介福攸歸。送樂有闋，靈馭遄飛。</p>
<div class="section" id="title-4"><h3>則天大聖皇后大享昊天樂章十二首<span class="jiazhu">御撰</span></h3></div>
<p class="strong" id="p21"><a class="gg-link" href="#p21" onclick="return changeColor(this);"></a>第一</p>
<p class="margin2" id="p22"><a class="gg-link" href="#p22" onclick="return changeColor(this);"></a>太陰凝至化，貞耀蘊軒儀。德邁娥臺敞，仁高姒幄披。捫天遂啟極，夢日乃昇曦。</p>
<p class="strong" id="p23"><a class="gg-link" href="#p23" onclick="return changeColor(this);"></a>第二</p>
<p class="margin2" id="p24"><a class="gg-link" href="#p24" onclick="return changeColor(this);"></a>瞻紫極，望玄穹。翹至懇，罄深衷。聽雖遠，誠必通。垂厚澤，降雲宮。</p>
<p class="strong" id="p25"><a class="gg-link" href="#p25" onclick="return changeColor(this);"></a>第三</p>
<p class="margin2" id="p26"><a class="gg-link" href="#p26" onclick="return changeColor(this);"></a>乾儀混成沖邃，天道下濟高明。闓陽晨披紫闕，太一曉降黃庭。圓壇敢申昭報，方璧冀展虔情。丹襟式敷衷懇，玄鑒庶察微誠。</p>
<p class="strong" id="p27"><a class="gg-link" href="#p27" onclick="return changeColor(this);"></a>第四</p>
<p class="margin2" id="p28"><a class="gg-link" href="#p28" onclick="return changeColor(this);"></a>巍巍叡業廣，赫赫聖基隆。菲德承先顧，禎符萃眇躬。銘開武巖側，圖薦洛川中。微誠詎幽感，景命忽昭融。有懷慚紫極，無以謝玄穹。</p>
<p class="strong" id="p29"><a class="gg-link" href="#p29" onclick="return changeColor(this);"></a>第五</p>
<p class="margin2" id="p30"><a class="gg-link" href="#p30" onclick="return changeColor(this);"></a>朝壇霧卷，曙嶺煙沈。爰設筐幣，式表誠心。筵輝麗璧，樂暢和音。仰惟靈鑒，俯察翹襟。</p>
<p class="strong" id="p31"><a class="gg-link" href="#p31" onclick="return changeColor(this);"></a>第六</p>
<p class="margin2" id="p32"><a class="gg-link" href="#p32" onclick="return changeColor(this);"></a>昭昭上帝，穆穆下臨。禮崇備物，樂奏鏘金。蘭羞委薦，桂醑盈斟。敢希明德，聿罄莊心。</p>
<p class="strong" id="p33"><a class="gg-link" href="#p33" onclick="return changeColor(this);"></a>第七</p>
<p class="margin2" id="p34"><a class="gg-link" href="#p34" onclick="return changeColor(this);"></a>鐏浮九醞，禮備三周。陳誠菲奠，契福神猷。</p>
<p class="strong" id="p35"><a class="gg-link" href="#p35" onclick="return changeColor(this);"></a>第八</p>
<p class="margin2" id="p36"><a class="gg-link" href="#p36" onclick="return changeColor(this);"></a>奠璧郊壇昭大禮，鏘金拊石表虔誠。始奏承雲娛帝賞，復歌調露暢韶英。</p>
<p class="strong" id="p37"><a class="gg-link" href="#p37" onclick="return changeColor(this);"></a>第九</p>
<p class="margin2" id="p38"><a class="gg-link" href="#p38" onclick="return changeColor(this);"></a>荷恩承顧託，執契恭臨撫。廟略靜邊荒，天兵曜神武。有截資先化，無為遵舊矩。禎符降昊穹，大業光寰宇。</p>
<p class="strong" id="p39"><a class="gg-link" href="#p39" onclick="return changeColor(this);"></a>第十</p>
<p class="margin2" id="p40"><a class="gg-link" href="#p40" onclick="return changeColor(this);"></a>肅肅祀典，邕邕禮秩。三獻已周，九成斯畢。爰撤其俎，載遷其實。或昇或降，唯誠唯質。</p>
<p class="strong" id="p41"><a class="gg-link" href="#p41" onclick="return changeColor(this);"></a>第十一</p>
<p class="margin2" id="p42"><a class="gg-link" href="#p42" onclick="return changeColor(this);"></a>禮終肆類，樂闋九成。仰惟明德，敢薦非馨。顧慚菲奠，久駐雲軿。瞻荷靈澤，悚戀兼盈。</p>
<p class="strong" id="p43"><a class="gg-link" href="#p43" onclick="return changeColor(this);"></a>第十二</p>
<p class="margin2" id="p44"><a class="gg-link" href="#p44" onclick="return changeColor(this);"></a>式乾路，闢天扉。迴日馭，動雲衣。登金闕，入紫微。望仙駕，仰恩徽。</p>
<div class="section" id="title-5"><h3>景龍三年中宗親祀昊天上帝樂章十首</h3></div>
<p class="strong" id="p45"><a class="gg-link" href="#p45" onclick="return changeColor(this);"></a>降神用豫和</p>
<p class="margin2" id="p46"><a class="gg-link" href="#p46" onclick="return changeColor(this);"></a>天之曆數歸睿唐，顧惟菲德欽昊蒼。選吉日兮表殷薦，冀神鑒兮降闓陽。</p>
<p class="strong" id="p47"><a class="gg-link" href="#p47" onclick="return changeColor(this);"></a>皇帝行用太和<span class="jiazhu">圜鐘宮</span></p>
<p class="margin2" id="p48"><a class="gg-link" href="#p48" onclick="return changeColor(this);"></a>恭臨寶位，肅奉瑤圖。恆思解網，每軫泣辜。德慚巢燧，化劣唐虞。期我良弼，式贊嘉謨。</p>
<p class="strong" id="p49"><a class="gg-link" href="#p49" onclick="return changeColor(this);"></a>告謝<span class="jiazhu">圜鐘宮</span></p>
<p class="margin2" id="p50"><a class="gg-link" href="#p50" onclick="return changeColor(this);"></a>得一流玄澤，通三御紫宸。遠協千齡運，遐銷九域塵。絕瑞駢闐集，殊祥絡繹臻。年登慶西畝，稔歲賀盈囷。</p>
<p class="strong" id="p51"><a class="gg-link" href="#p51" onclick="return changeColor(this);"></a>登歌用肅和<span class="jiazhu">無射均之林鐘羽</span></p>
<p class="margin2" id="p52"><a class="gg-link" href="#p52" onclick="return changeColor(this);"></a>悠哉廣覆，大矣曲成。九玄著象，七曜甄明。珪璧是奠，醞酎斯盈。作樂崇德，爰暢咸英。</p>
<p class="strong" id="p53"><a class="gg-link" href="#p53" onclick="return changeColor(this);"></a>迎俎用雍和<span class="jiazhu">圜鐘均之黃鐘羽</span></p>
<p class="margin2" id="p54"><a class="gg-link" href="#p54" onclick="return changeColor(this);"></a>郊壇展敬，嚴配因心。孤竹簫管，空桑瑟琴。肅穆大禮，鏗鏘八音。恭惟上帝，希降靈歆。</p>
<p class="strong" id="p55"><a class="gg-link" href="#p55" onclick="return changeColor(this);"></a>酌獻用福和<span class="jiazhu">圜鐘宮</span></p>
<p class="margin2" id="p56"><a class="gg-link" href="#p56" onclick="return changeColor(this);"></a>九成爰奏，三獻式陳。欽承景福，恭託明禋。</p>
<p class="strong" id="p57"><a class="gg-link" href="#p57" onclick="return changeColor(this);"></a>中宮助祭昇壇用<span class="jiazhu">函鐘宮</span></p>
<p class="margin2" id="p58"><a class="gg-link" href="#p58" onclick="return changeColor(this);"></a>坤元光至德，柔訓闡皇風。芣衛芳聲遠，螽斯美化隆。叡範超千載，嘉猷備六宮。肅恭陪盛典，欽若薦禋宗。</p>
<p class="strong" id="p59"><a class="gg-link" href="#p59" onclick="return changeColor(this);"></a>亞獻用<span class="jiazhu">函鐘宮</span></p>
<p class="margin2" id="p60"><a class="gg-link" href="#p60" onclick="return changeColor(this);"></a>三靈降饗，三后配神。虔敷藻奠，敬展郊禋。</p>
<p class="strong" id="p61"><a class="gg-link" href="#p61" onclick="return changeColor(this);"></a>送文舞出迎武舞入用舒和<span class="jiazhu">圜鐘均之中呂商</span></p>
<p class="margin2" id="p62"><a class="gg-link" href="#p62" onclick="return changeColor(this);"></a>已陳粢盛敷嚴祀，更奏笙鏞協雅聲。璇圖寶曆欣寧謐，晏俗淳風樂太平。</p>
<p class="strong" id="p63"><a class="gg-link" href="#p63" onclick="return changeColor(this);"></a>武舞作用凱安<span class="jiazhu">圜鐘均之無射徵</span></p>
<p class="margin2" id="p64"><a class="gg-link" href="#p64" onclick="return changeColor(this);"></a>堂堂聖祖興，赫赫昌基泰。戎車盟津偃，玉帛塗山會。舜日啟祥暉，堯雲卷征旆。風猷被有截，聲教覃無外。</p>
<div class="section" id="title-6"><h3>開元十一年玄宗祀昊天於圓丘樂章十一首</h3></div>
<p class="strong" id="p65"><a class="gg-link" href="#p65" onclick="return changeColor(this);"></a>降神用豫和<span class="jiazhu">圜鐘宮三成，黃鐘角一成，太簇徵一成，姑洗羽一成，已上六變詞同。</span></p>
<p class="margin2" id="p66"><a class="gg-link" href="#p66" onclick="return changeColor(this);"></a>至矣丕構，蒸哉太平。授犧膺籙，復禹繼明。草木仁化，鳧鷖頌聲。祀宗陳德，無媿斯誠。</p>
<p class="strong" id="p67"><a class="gg-link" href="#p67" onclick="return changeColor(this);"></a>迎神用歆和<span class="jiaozhusup">「神」字樂府詩集卷一０作「俎」，校勘記卷一四謂應作「俎」。</span></p>
<p class="margin2" id="p68"><a class="gg-link" href="#p68" onclick="return changeColor(this);"></a>崇禋已備，粢盛聿修。潔誠斯展，鐘石方遒。</p>
<p class="strong" id="p69"><a class="gg-link" href="#p69" onclick="return changeColor(this);"></a>皇祖光皇帝室酌獻用長發<span class="jiazhu">黃鐘宮。詞同貞觀長發。</span></p>
<p class="strong" id="p70"><a class="gg-link" href="#p70" onclick="return changeColor(this);"></a>太祖景皇帝室酌獻用大基<span class="jiazhu">太簇宮。詞同貞觀大基。</span></p>
<p class="strong" id="p71"><a class="gg-link" href="#p71" onclick="return changeColor(this);"></a>代祖元皇帝室酌獻用大成<span class="jiazhu">姑洗宮，詞同貞觀大成。</span></p>
<p class="strong" id="p72"><a class="gg-link" href="#p72" onclick="return changeColor(this);"></a>高祖神堯皇帝室酌獻用大明<span class="jiazhu">蕤賓宮。詞同貞觀大明。</span></p>
<p class="strong" id="p73"><a class="gg-link" href="#p73" onclick="return changeColor(this);"></a>太宗文武聖皇帝室酌獻用崇德<span class="jiazhu">夷則宮。詞同貞觀崇德。</span></p>
<p class="strong" id="p74"><a class="gg-link" href="#p74" onclick="return changeColor(this);"></a>高宗天皇大帝室酌獻用鈞天<span class="jiazhu">黃鐘宮。詞同光宅鈞天。</span></p>
<p class="strong" id="p75"><a class="gg-link" href="#p75" onclick="return changeColor(this);"></a>義宗孝敬皇帝室酌獻用承光<span class="jiazhu"><span class="jiaozhusup">「義」字各本原作「懿」，據本書卷八六孝敬皇帝傳改。「光」字各本原作「和」，樂府詩集卷一０作「光」。校勘記卷一四云：「按下文明言承光紫微，則當以光字為是。孝敬皇帝廟樂注所引正作光，今本蓋涉上下文諸和字而誤。」據改。</span>黃鐘宮</span></p>
<p class="margin2" id="p76"><a class="gg-link" href="#p76" onclick="return changeColor(this);"></a>金相載穆，玉裕重暉。養德清禁，承光紫微。乾宮候色，震象增威。監國方永，賓天不歸。孝友自衷，溫文性與。龍樓正啟，鶴駕斯舉。丹扆流念，鴻名式序。中興考室，永陳彝俎。</p>
<p class="strong" id="p77"><a class="gg-link" href="#p77" onclick="return changeColor(this);"></a>皇帝飲福用延和<span class="jiazhu">黃鐘宮</span></p>
<p class="margin2" id="p78"><a class="gg-link" href="#p78" onclick="return changeColor(this);"></a>巍巍累聖，穆穆重光。奄有區夏，祚啟隆唐。百蠻飲澤，萬國來王。本枝億載，鼎祚逾長。<span class="jiaozhusup">據樂府詩集卷一０引本志，自歆和至延和九章，應在本志下卷中宗孝和皇帝神龍元年享太廟樂章二十首虔和章之後，同和章之前，此處錯簡。校勘記卷一四有詳細考訂，此從略。</span></p>
<p class="strong" id="p79"><a class="gg-link" href="#p79" onclick="return changeColor(this);"></a>皇帝行用太和</p>
<p class="margin2" id="p80"><a class="gg-link" href="#p80" onclick="return changeColor(this);"></a>郊壇齊帝，禮樂祠天。丹青寰宇，宮徵山川。神祇畢降，行止重旋。融融穆穆，納祉洪延。</p>
<p class="strong" id="p81"><a class="gg-link" href="#p81" onclick="return changeColor(this);"></a>登歌奠玉帛用肅和</p>
<p class="margin2" id="p82"><a class="gg-link" href="#p82" onclick="return changeColor(this);"></a>止奏潛聆，登儀宿轉。大玉躬奉，參鍾首奠。簠簋聿昇，犧牲遞薦。昭事顒若，存存以俔。</p>
<p class="strong" id="p83"><a class="gg-link" href="#p83" onclick="return changeColor(this);"></a>迎俎入用雍和</p>
<p class="margin2" id="p84"><a class="gg-link" href="#p84" onclick="return changeColor(this);"></a>爛雲普洽，律風無外。千品其凝，九賓斯會。禋樽晉燭，純犧滌汰。玄覆攸廣，鴻休汪濊。</p>
<p class="strong" id="p85"><a class="gg-link" href="#p85" onclick="return changeColor(this);"></a>皇帝酌獻天神用壽和</p>
<p class="margin2" id="p86"><a class="gg-link" href="#p86" onclick="return changeColor(this);"></a>六變爰闋，八階載虔。祐我皇祚，於萬斯年。</p>
<p class="strong" id="p87"><a class="gg-link" href="#p87" onclick="return changeColor(this);"></a>酌獻配座用壽和</p>
<p class="margin2" id="p88"><a class="gg-link" href="#p88" onclick="return changeColor(this);"></a>於赫聖祖，龍飛晉陽。底定萬國，奄有四方。功格上下，道冠農黃。郊天配享，德合無疆。</p>
<p class="strong" id="p89"><a class="gg-link" href="#p89" onclick="return changeColor(this);"></a>飲福酒用壽和</p>
<p class="margin2" id="p90"><a class="gg-link" href="#p90" onclick="return changeColor(this);"></a>崇崇太畤，肅肅嚴禋。粢盛既潔，金石畢陳。上帝來享，介福爰臻。受釐合福，寶祚惟新。</p>
<p class="strong" id="p91"><a class="gg-link" href="#p91" onclick="return changeColor(this);"></a>送文舞出迎武舞入用舒和</p>
<p class="margin2" id="p92"><a class="gg-link" href="#p92" onclick="return changeColor(this);"></a>祝史正辭，人神慶協。福以德昭，享以誠接。六變云備，百禮斯浹。祀事孔明，祚流萬葉。</p>
<p class="strong" id="p93"><a class="gg-link" href="#p93" onclick="return changeColor(this);"></a>武舞用凱安</p>
<p class="margin2" id="p94"><a class="gg-link" href="#p94" onclick="return changeColor(this);"></a>馨香惟后德，明命光天保。肅和崇聖靈，陳信表皇道。玉鏚初蹈厲，金匏既靜好。</p>
<p class="strong" id="p95"><a class="gg-link" href="#p95" onclick="return changeColor(this);"></a>禮畢送神用豫和</p>
<p class="margin2" id="p96"><a class="gg-link" href="#p96" onclick="return changeColor(this);"></a>大號成命，思文配天。神光肸蠁，龍駕言旋。眇眇閶闔，昭昭上玄。俾昌而大，於萬斯年。</p>
<p class="strong" id="p97"><a class="gg-link" href="#p97" onclick="return changeColor(this);"></a>皇帝還大次用太和</p>
<p class="margin2" id="p98"><a class="gg-link" href="#p98" onclick="return changeColor(this);"></a>六成既闋，三薦云終。神心具醉，聖敬愈崇。受釐皇邸，迴蹕帷宮。穰穰之福，永永無窮。</p>
<div class="section" id="title-7"><h3>玄宗開元十三年封泰山祀天樂章十四首<span class="jiazhu">中書令燕國公張說作，今行用。</span></h3></div>
<p class="strong" id="p99"><a class="gg-link" href="#p99" onclick="return changeColor(this);"></a>降神用豫和六變　夾鐘宮之一</p>
<p class="margin2" id="p100"><a class="gg-link" href="#p100" onclick="return changeColor(this);"></a>款泰壇，柴泰清。受天命，報天成。竦皇心，薦樂聲。志上達，歌下迎。</p>
<p class="strong" id="p101"><a class="gg-link" href="#p101" onclick="return changeColor(this);"></a>夾鐘宮之二</p>
<p class="margin2" id="p102"><a class="gg-link" href="#p102" onclick="return changeColor(this);"></a>億上帝，臨下庭。騎日月，陪列星。嘉祝信，大糦馨。澹神心，醉皇靈。</p>
<p class="strong" id="p103"><a class="gg-link" href="#p103" onclick="return changeColor(this);"></a>夾鐘宮之三</p>
<p class="margin2" id="p104"><a class="gg-link" href="#p104" onclick="return changeColor(this);"></a>相百辟，貢八荒。九歌敘，萬舞翔。肅振振，鏘皇皇。帝欣欣，福穰穰。</p>
<p class="strong" id="p105"><a class="gg-link" href="#p105" onclick="return changeColor(this);"></a>黃鐘宮</p>
<p class="margin2" id="p106"><a class="gg-link" href="#p106" onclick="return changeColor(this);"></a>高在上，道光明。物資始，德難名。承眷命，牧蒼生。寰宇謐，太階平。</p>
<p class="strong" id="p107"><a class="gg-link" href="#p107" onclick="return changeColor(this);"></a>太簇徵</p>
<p class="margin2" id="p108"><a class="gg-link" href="#p108" onclick="return changeColor(this);"></a>天道無親，至誠與鄰。山川遍禮，宮徵惟新。玉帛非盛，聰明會貞。正斯一德，通乎百神。</p>
<p class="strong" id="p109"><a class="gg-link" href="#p109" onclick="return changeColor(this);"></a>姑洗羽</p>
<p class="margin2" id="p110"><a class="gg-link" href="#p110" onclick="return changeColor(this);"></a>饗帝饗親，維孝維聖。緝熙懿德，敷揚成命。華夷志同，笙鏞禮盛。明靈降止，感此誠敬。</p>
<p class="strong" id="p111"><a class="gg-link" href="#p111" onclick="return changeColor(this);"></a>迎送皇帝用太和</p>
<p class="margin2" id="p112"><a class="gg-link" href="#p112" onclick="return changeColor(this);"></a>孝敬中發，和容外彰。騰華照宇，如昇太陽。貞璧就奠，玄靈垂光。禮樂具舉，濟濟洋洋。</p>
<p class="strong" id="p113"><a class="gg-link" href="#p113" onclick="return changeColor(this);"></a>登歌奠玉帛用肅和<span class="jiazhu">羽調</span></p>
<p class="margin2" id="p114"><a class="gg-link" href="#p114" onclick="return changeColor(this);"></a>奠祖配天，承天享帝。百靈咸秩，四海來祭。植我蒼璧，布我玄製。華日徘徊，神靈容裔。</p>
<p class="strong" id="p115"><a class="gg-link" href="#p115" onclick="return changeColor(this);"></a>迎俎入用雍和</p>
<p class="margin2" id="p116"><a class="gg-link" href="#p116" onclick="return changeColor(this);"></a>俎豆有馝，潔粢豐盛。亦有和羹，既戒既平。鼓鐘管磬，肅唱和鳴。皇皇后祖，賚我思成。</p>
<p class="strong" id="p117"><a class="gg-link" href="#p117" onclick="return changeColor(this);"></a>酌獻用壽和<span class="jiazhu">黃鐘宮調</span></p>
<p class="margin2" id="p118"><a class="gg-link" href="#p118" onclick="return changeColor(this);"></a>蒸蒸我后，享獻惟夤。躬酌鬱鬯，跪奠明神。孝莫孝乎配上帝以親，敬莫敬乎教天下為臣。</p>
<p class="strong" id="p119"><a class="gg-link" href="#p119" onclick="return changeColor(this);"></a>皇帝飲福用壽和</p>
<p class="margin2" id="p120"><a class="gg-link" href="#p120" onclick="return changeColor(this);"></a>皇祖嚴配，配享皇天。皇皇降嘏，天子萬年。</p>
<p class="strong" id="p121"><a class="gg-link" href="#p121" onclick="return changeColor(this);"></a>送文舞出迎武舞入用舒和<span class="jiazhu">商調</span></p>
<p class="margin2" id="p122"><a class="gg-link" href="#p122" onclick="return changeColor(this);"></a>六鐘翕協六變成，八佾倘佯八風生。樂九韶兮人神感，美七德兮天地清。</p>
<p class="strong" id="p123"><a class="gg-link" href="#p123" onclick="return changeColor(this);"></a>終獻亞獻用凱安</p>
<p class="margin2" id="p124"><a class="gg-link" href="#p124" onclick="return changeColor(this);"></a>列祖順三靈，文宗威四海。黃鉞誅群盜，朱旗掃多罪。戢兵天下安，約法人心改。大哉干羽意，長見風雲在。</p>
<p class="strong" id="p125"><a class="gg-link" href="#p125" onclick="return changeColor(this);"></a>送神用豫和<span class="jiazhu">夾鐘宮調</span></p>
<p class="margin2" id="p126"><a class="gg-link" href="#p126" onclick="return changeColor(this);"></a>禮樂終，煙燎上。<span class="jiaozhusup">「煙」字唐文粹卷一０、樂府詩集卷五作「禋」。祭天曰「禋」，此處據文義似當作「禋」。</span>懷靈惠，結皇想。歸風疾，迴風爽。百福來，眾神往。</p>
<div class="section" id="title-8"><h3>正月上辛祈穀於南郊樂章八首<span class="jiazhu">貞觀中褚亮作，今行用。</span></h3></div>
<p class="strong" id="p127"><a class="gg-link" href="#p127" onclick="return changeColor(this);"></a>降神用豫和<span class="jiazhu">詞同冬至圓丘</span></p>
<p class="strong" id="p128"><a class="gg-link" href="#p128" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p129"><a class="gg-link" href="#p129" onclick="return changeColor(this);"></a>登歌奠玉帛用肅和<span class="jiazhu">貞觀禮，祀感帝用此詞，顯慶已後，詞同冬至圓丘。</span></p>
<p class="margin2" id="p130"><a class="gg-link" href="#p130" onclick="return changeColor(this);"></a>履艮斯繩，居中體正。龍運垂祉，昭符啟聖。式事嚴禋，聿懷嘉慶。惟帝永錫，時皇休命。</p>
<p class="strong" id="p131"><a class="gg-link" href="#p131" onclick="return changeColor(this);"></a>迎俎用雍和</p>
<p class="margin2" id="p132"><a class="gg-link" href="#p132" onclick="return changeColor(this);"></a>殷薦乘春，太壇臨曙。八簋盈和，六瑚登御。嘉稷匪歆，德馨斯飫。祝嘏無易，靈心有豫。</p>
<p class="strong" id="p133"><a class="gg-link" href="#p133" onclick="return changeColor(this);"></a>皇帝酌獻飲福酒用壽和<span class="jiazhu">詞同冬至圓丘</span></p>
<p class="strong" id="p134"><a class="gg-link" href="#p134" onclick="return changeColor(this);"></a>送文舞出迎武舞入用舒和</p>
<p class="margin2" id="p135"><a class="gg-link" href="#p135" onclick="return changeColor(this);"></a>玉帛犧牲申敬享，金絲鏚羽盛音容。庶俾億齡禔景福，長欣萬宇洽時邕。</p>
<p class="strong" id="p136"><a class="gg-link" href="#p136" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p137"><a class="gg-link" href="#p137" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<div class="section" id="title-9"><h3>季秋享上帝於明堂樂章八首<span class="jiazhu">貞觀中褚亮等作，今行用。</span></h3></div>
<p class="strong" id="p138"><a class="gg-link" href="#p138" onclick="return changeColor(this);"></a>降神用豫和<span class="jiazhu">詞同冬至圓丘</span></p>
<p class="strong" id="p139"><a class="gg-link" href="#p139" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p140"><a class="gg-link" href="#p140" onclick="return changeColor(this);"></a>登歌奠玉帛用肅和</p>
<p class="margin2" id="p141"><a class="gg-link" href="#p141" onclick="return changeColor(this);"></a>象天御宇，乘時布政。嚴配申虔，宗禋展敬。樽罍盈列，樹羽交映。玉幣通誠，祚隆皇聖。</p>
<p class="strong" id="p142"><a class="gg-link" href="#p142" onclick="return changeColor(this);"></a>迎俎用雍和</p>
<p class="margin2" id="p143"><a class="gg-link" href="#p143" onclick="return changeColor(this);"></a>八牖晨披，五精朝奠。霧凝璇篚，風清金縣。神滌備全，明粢豐衍。載結彝俎，陳誠以薦。</p>
<p class="strong" id="p144"><a class="gg-link" href="#p144" onclick="return changeColor(this);"></a>皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p145"><a class="gg-link" href="#p145" onclick="return changeColor(this);"></a>送文舞出迎武舞入用舒和</p>
<p class="margin2" id="p146"><a class="gg-link" href="#p146" onclick="return changeColor(this);"></a>御扆合宮承寶曆，席圖重館奉明靈。偃武修文九圍泰，沉烽靜柝八荒寧。</p>
<p class="strong" id="p147"><a class="gg-link" href="#p147" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p148"><a class="gg-link" href="#p148" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<div class="section" id="title-10"><h3>則天大聖皇后享明堂樂章十二首<span class="jiazhu">御撰</span></h3></div>
<p class="strong" id="p149"><a class="gg-link" href="#p149" onclick="return changeColor(this);"></a>外辦將出</p>
<p class="margin2" id="p150"><a class="gg-link" href="#p150" onclick="return changeColor(this);"></a>總章陳昔典，衢室禮惟神。宏規則天地，神用協陶鈞。負扆三春旦，充庭萬宇賓。顧己誠虛薄，空慚馭兆人。</p>
<p class="strong" id="p151"><a class="gg-link" href="#p151" onclick="return changeColor(this);"></a>皇帝行用黃鐘宮</p>
<p class="margin2" id="p152"><a class="gg-link" href="#p152" onclick="return changeColor(this);"></a>仰膺曆數，俯順謳歌。遠安邇肅，俗阜時和。化光玉鏡，訟息金科。方興典禮，永戢干戈。</p>
<p class="strong" id="p153"><a class="gg-link" href="#p153" onclick="return changeColor(this);"></a>皇嗣出入昇降</p>
<p class="margin2" id="p154"><a class="gg-link" href="#p154" onclick="return changeColor(this);"></a>至人光俗，大孝通神。謙以表性，恭惟立身。洪規載啟，茂典方陳。譽隆三善，祥開萬春。</p>
<p class="strong" id="p155"><a class="gg-link" href="#p155" onclick="return changeColor(this);"></a>迎送王公</p>
<p class="margin2" id="p156"><a class="gg-link" href="#p156" onclick="return changeColor(this);"></a>千官肅事，萬國朝宗。載延百辟，爰集三宮。君臣得合，魚水斯同。睿圖方永，周曆長隆。</p>
<p class="strong" id="p157"><a class="gg-link" href="#p157" onclick="return changeColor(this);"></a>登歌<span class="jiazhu">大呂均無射羽</span></p>
<p class="margin2" id="p158"><a class="gg-link" href="#p158" onclick="return changeColor(this);"></a>禮崇宗祀，志表嚴禋。笙鏞合奏，文物惟新。敬遵茂典，敢擇良辰。潔誠斯著，奠謁方申。</p>
<p class="strong" id="p159"><a class="gg-link" href="#p159" onclick="return changeColor(this);"></a>配饗</p>
<p class="margin2" id="p160"><a class="gg-link" href="#p160" onclick="return changeColor(this);"></a>笙鏞間鳴玉，文物昭清暉。粹影臨芳奠，休光下太微。孝思期有感，明潔庶無違。</p>
<p class="strong" id="p161"><a class="gg-link" href="#p161" onclick="return changeColor(this);"></a>宮音</p>
<p class="margin2" id="p162"><a class="gg-link" href="#p162" onclick="return changeColor(this);"></a>履艮苞群望，居中冠百靈。萬方資廣運，庶品荷裁成。神功諒匪測，盛德實難名。藻奠申誠敬，恭祀表惟馨。</p>
<p class="strong" id="p163"><a class="gg-link" href="#p163" onclick="return changeColor(this);"></a>角音</p>
<p class="margin2" id="p164"><a class="gg-link" href="#p164" onclick="return changeColor(this);"></a>出震位，開平秩。扇條風，乘甲乙。龍德盛，鳥星出。薦珪篚，陳誠實。</p>
<p class="strong" id="p165"><a class="gg-link" href="#p165" onclick="return changeColor(this);"></a>徵音</p>
<p class="margin2" id="p166"><a class="gg-link" href="#p166" onclick="return changeColor(this);"></a>赫赫離精御炎陸，滔滔熾景開隆暑。冀延神鑒俯蘭樽，式表虔襟陳桂俎。</p>
<p class="strong" id="p167"><a class="gg-link" href="#p167" onclick="return changeColor(this);"></a>商音</p>
<p class="margin2" id="p168"><a class="gg-link" href="#p168" onclick="return changeColor(this);"></a>律中夷則，序應收成。功宣建武，儀表惟明。爰申禮奠，庶展翹誠。九秋是式，百穀斯盈。</p>
<p class="strong" id="p169"><a class="gg-link" href="#p169" onclick="return changeColor(this);"></a>羽音</p>
<p class="margin2" id="p170"><a class="gg-link" href="#p170" onclick="return changeColor(this);"></a>葭律肇啟隆冬，蘋藻攸陳饗祭。黃鐘既陳玉燭，紅粒方殷稔歲。</p>
<div class="section" id="title-11"><h3>孟夏雩祀上帝于南郊樂章八首<span class="jiazhu">貞觀中褚亮等作，今行用。</span></h3></div>
<p class="strong" id="p171"><a class="gg-link" href="#p171" onclick="return changeColor(this);"></a>降神用豫和<span class="jiazhu">詞同冬至圓丘</span></p>
<p class="strong" id="p172"><a class="gg-link" href="#p172" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p173"><a class="gg-link" href="#p173" onclick="return changeColor(this);"></a>登歌奠玉帛用肅和</p>
<p class="margin2" id="p174"><a class="gg-link" href="#p174" onclick="return changeColor(this);"></a>朱鳥開辰，蒼龍啟映。大帝昭饗，群生展敬。禮備懷柔，功宣舞詠。旬液應序，年祥協慶。</p>
<p class="strong" id="p175"><a class="gg-link" href="#p175" onclick="return changeColor(this);"></a>迎俎用雍和</p>
<p class="margin2" id="p176"><a class="gg-link" href="#p176" onclick="return changeColor(this);"></a>紺筵分彩，瑤圖吐絢。風管晨凝，雲歌曉囀。肅事蘋藻，虔申桂奠。百穀斯登，萬箱攸薦。</p>
<p class="strong" id="p177"><a class="gg-link" href="#p177" onclick="return changeColor(this);"></a>皇帝酌獻飲福酒用壽和<span class="jiazhu">詞同冬至圓丘</span></p>
<p class="strong" id="p178"><a class="gg-link" href="#p178" onclick="return changeColor(this);"></a>送文舞出迎武舞入用舒和</p>
<p class="margin2" id="p179"><a class="gg-link" href="#p179" onclick="return changeColor(this);"></a>鳳曲登歌調令序，龍雩集舞泛祥風。綵旞雲迴昭睿德，朱干電發表神功。</p>
<p class="strong" id="p180"><a class="gg-link" href="#p180" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p181"><a class="gg-link" href="#p181" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<div class="section" id="title-12"><h3>又雩祀樂章二首<span class="jiazhu">太樂舊有此詞，不詳所起，或云開元初造。</span></h3></div>
<p class="strong" id="p182"><a class="gg-link" href="#p182" onclick="return changeColor(this);"></a>降神用豫和</p>
<p class="margin2" id="p183"><a class="gg-link" href="#p183" onclick="return changeColor(this);"></a>鳥緯遷序，龍星見辰。純陽在律，明德崇禋。五方降帝，萬宇安人。恭以致享，肅以迎神。送神用豫和

</p>
<p class="margin2" id="p184"><a class="gg-link" href="#p184" onclick="return changeColor(this);"></a>祀遵經設，享緣誠舉。獻畢于樽，撤臨于俎。舞止干戚，樂停柷敔。歌以送神，神還其所。</p>
<div class="section" id="title-13"><h3>祀五方上帝於五郊樂章四十首<span class="jiazhu">貞觀中魏徵等作，今行用。</span></h3></div>
<p class="strong" id="p185"><a class="gg-link" href="#p185" onclick="return changeColor(this);"></a>祀黃帝降神奏宮音</p>
<p class="margin2" id="p186"><a class="gg-link" href="#p186" onclick="return changeColor(this);"></a>黃中正位，含章居貞。既彰六律，兼和五聲。畢陳萬舞，乃薦斯牲。神其下降，永祚休平。皇帝行用太和<span class="jiazhu">詞同冬至圓丘</span></p>
<p class="strong" id="p187"><a class="gg-link" href="#p187" onclick="return changeColor(this);"></a>登歌奠玉帛用肅和</p>
<p class="margin2" id="p188"><a class="gg-link" href="#p188" onclick="return changeColor(this);"></a>渺渺方輿，蒼蒼圓蓋。至哉樞紐，宅中圖大。氣調四序，風和萬籟。祚我明德，時雍道泰。</p>
<p class="strong" id="p189"><a class="gg-link" href="#p189" onclick="return changeColor(this);"></a>迎俎用雍和</p>
<p class="margin2" id="p190"><a class="gg-link" href="#p190" onclick="return changeColor(this);"></a>金縣夕肆，玉俎朝陳。饗薦黃道，芬流紫辰。迺誠迺敬，載享載禋。崇薦斯在，惟皇是賓。</p>
<p class="strong" id="p191"><a class="gg-link" href="#p191" onclick="return changeColor(this);"></a>皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p192"><a class="gg-link" href="#p192" onclick="return changeColor(this);"></a>送文舞出迎武舞入用舒和</p>
<p class="margin2" id="p193"><a class="gg-link" href="#p193" onclick="return changeColor(this);"></a>御徵乘宮出郊甸，安歌率舞遞將迎。自有雲門符帝賞，猶持雷鼓答天成。</p>
<p class="strong" id="p194"><a class="gg-link" href="#p194" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p195"><a class="gg-link" href="#p195" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<p class="strong" id="p196"><a class="gg-link" href="#p196" onclick="return changeColor(this);"></a>祀青帝降神用角音</p>
<p class="margin2" id="p197"><a class="gg-link" href="#p197" onclick="return changeColor(this);"></a>鶴雲旦起，鳥星昏集。律候新風，陽開初蟄。至德可饗，行潦斯挹。錫以無疆，蒸人乃粒。</p>
<p class="strong" id="p198"><a class="gg-link" href="#p198" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p199"><a class="gg-link" href="#p199" onclick="return changeColor(this);"></a>登歌奠玉帛用肅和</p>
<p class="margin2" id="p200"><a class="gg-link" href="#p200" onclick="return changeColor(this);"></a>玄鳥司春，蒼龍登歲。節物變柳，光風轉蕙。瑤席降神，朱絃饗帝。誠備祝嘏，禮殫珪幣。</p>
<p class="strong" id="p201"><a class="gg-link" href="#p201" onclick="return changeColor(this);"></a>迎俎用雍和</p>
<p class="margin2" id="p202"><a class="gg-link" href="#p202" onclick="return changeColor(this);"></a>大樂稀音，至誠簡禮。文物斯建，聲名濟濟。六變有成，三登無體。迺眷豐潔，恩覃愷悌。</p>
<p class="strong" id="p203"><a class="gg-link" href="#p203" onclick="return changeColor(this);"></a>皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p204"><a class="gg-link" href="#p204" onclick="return changeColor(this);"></a>送文舞出迎武舞入用舒和</p>
<p class="margin2" id="p205"><a class="gg-link" href="#p205" onclick="return changeColor(this);"></a>笙歌籥舞屬年韶，鷺鼓鳧鐘展時豫。調露初迎綺春節，承雲遽踐蒼霄馭。</p>
<p class="strong" id="p206"><a class="gg-link" href="#p206" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p207"><a class="gg-link" href="#p207" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<p class="strong" id="p208"><a class="gg-link" href="#p208" onclick="return changeColor(this);"></a>祀赤帝降神用徵音</p>
<p class="margin2" id="p209"><a class="gg-link" href="#p209" onclick="return changeColor(this);"></a>青陽告謝，朱明戒序。延長是祈，敬陳椒醑。博碩斯薦，笙鏞備舉。庶盡肅恭，非馨稷黍。</p>
<p class="strong" id="p210"><a class="gg-link" href="#p210" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p211"><a class="gg-link" href="#p211" onclick="return changeColor(this);"></a>登歌奠玉帛用肅和</p>
<p class="margin2" id="p212"><a class="gg-link" href="#p212" onclick="return changeColor(this);"></a>離位克明，火中宵見。峰雲暮起，景風晨扇。木槿初榮，含桃可薦。芬馥百品，鏗鏘三變。</p>
<p class="strong" id="p213"><a class="gg-link" href="#p213" onclick="return changeColor(this);"></a>迎俎用雍和</p>
<p class="margin2" id="p214"><a class="gg-link" href="#p214" onclick="return changeColor(this);"></a>昭昭丹陸，奕奕炎方。禮陳牲幣，樂備篪簧。瓊羞溢俎，玉𨣧浮觴。恭惟正直，歆此馨香。</p>
<p class="strong" id="p215"><a class="gg-link" href="#p215" onclick="return changeColor(this);"></a>皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p216"><a class="gg-link" href="#p216" onclick="return changeColor(this);"></a>送文舞出迎武舞入用舒和</p>
<p class="margin2" id="p217"><a class="gg-link" href="#p217" onclick="return changeColor(this);"></a>千里溫風飄絳羽，十枚炎景勝朱干。陳觴薦俎歌三獻，拊石摐金會七盤。</p>
<p class="strong" id="p218"><a class="gg-link" href="#p218" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p219"><a class="gg-link" href="#p219" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<p class="strong" id="p220"><a class="gg-link" href="#p220" onclick="return changeColor(this);"></a>祀白帝降神用商音</p>
<p class="margin2" id="p221"><a class="gg-link" href="#p221" onclick="return changeColor(this);"></a>白藏應節，天高氣清。歲功既阜，庶類收成。萬方靜謐，九土和平。馨香是薦，受祚聰明。皇帝行用太和<span class="jiazhu">詞同冬至圓丘</span></p>
<p class="strong" id="p222"><a class="gg-link" href="#p222" onclick="return changeColor(this);"></a>登歌奠玉帛用肅和</p>
<p class="margin2" id="p223"><a class="gg-link" href="#p223" onclick="return changeColor(this);"></a>金行在節，素靈居正。氣肅霜嚴，林凋草勁。豺祭隼擊，潦收川鏡。九穀已登，萬箱流詠。</p>
<p class="strong" id="p224"><a class="gg-link" href="#p224" onclick="return changeColor(this);"></a>迎俎用雍和</p>
<p class="margin2" id="p225"><a class="gg-link" href="#p225" onclick="return changeColor(this);"></a>律應西成，氣躔南呂。珪幣咸列，笙竽備舉。苾苾蘭羞，芬芬桂醑。式資宴貺，用調霜序。皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p226"><a class="gg-link" href="#p226" onclick="return changeColor(this);"></a>送文舞出迎武舞入用舒和</p>
<p class="margin2" id="p227"><a class="gg-link" href="#p227" onclick="return changeColor(this);"></a>璿儀氣爽驚緹籥，玉呂灰飛含素商。鳴鞞奏管芳羞薦，會舞安歌葆眊揚。</p>
<p class="strong" id="p228"><a class="gg-link" href="#p228" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p229"><a class="gg-link" href="#p229" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<p class="strong" id="p230"><a class="gg-link" href="#p230" onclick="return changeColor(this);"></a>祀黑帝降神用羽音</p>
<p class="margin2" id="p231"><a class="gg-link" href="#p231" onclick="return changeColor(this);"></a>嚴冬季月，星迴風厲。享祀報功，方祈來歲。</p>
<p class="strong" id="p232"><a class="gg-link" href="#p232" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p233"><a class="gg-link" href="#p233" onclick="return changeColor(this);"></a>登歌奠玉帛用肅和</p>
<p class="margin2" id="p234"><a class="gg-link" href="#p234" onclick="return changeColor(this);"></a>律周玉琯，星迴金度。次極陽烏，紀窮陰兔。火林霰雪，湯泉凝沍。八蜡已登，三農息務。</p>
<p class="strong" id="p235"><a class="gg-link" href="#p235" onclick="return changeColor(this);"></a>迎俎用雍和</p>
<p class="margin2" id="p236"><a class="gg-link" href="#p236" onclick="return changeColor(this);"></a>陽月斯紀，應鐘在候。載潔牲牷，爰登俎豆。既高既遠，無聲無臭。靜言格思，惟神保佑。皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p237"><a class="gg-link" href="#p237" onclick="return changeColor(this);"></a>送文舞出迎武舞入用舒和</p>
<p class="margin2" id="p238"><a class="gg-link" href="#p238" onclick="return changeColor(this);"></a>執籥持羽初終曲，朱干玉鏚始分行。七德、九功咸已暢，明靈降福具穰穰。</p>
<p class="strong" id="p239"><a class="gg-link" href="#p239" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p240"><a class="gg-link" href="#p240" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<div class="section" id="title-14"><h3>又五郊樂章十首<span class="jiazhu">太樂舊有此詞，不詳所起。</span></h3></div>
<p class="strong" id="p241"><a class="gg-link" href="#p241" onclick="return changeColor(this);"></a>黃郊迎神</p>
<p class="margin2" id="p242"><a class="gg-link" href="#p242" onclick="return changeColor(this);"></a>朱明季序，黃郊王辰。厚以載物，甘以養人。毓金為體，稟火成身。宮音式奏，奏以迎神。</p>
<p class="strong" id="p243"><a class="gg-link" href="#p243" onclick="return changeColor(this);"></a>送神</p>
<p class="margin2" id="p244"><a class="gg-link" href="#p244" onclick="return changeColor(this);"></a>春末冬暮，徂夏杪秋。土王四月，時季一周。黍稷已享，籩豆宜收。送神有樂，神其賜休。</p>
<p class="strong" id="p245"><a class="gg-link" href="#p245" onclick="return changeColor(this);"></a>青郊迎神</p>
<p class="margin2" id="p246"><a class="gg-link" href="#p246" onclick="return changeColor(this);"></a>緹幕移候，青郊啟蟄。淑景遲遲，和風習習。璧玉宵備，旌旄曙立。張樂以迎，帝神其入。</p>
<p class="strong" id="p247"><a class="gg-link" href="#p247" onclick="return changeColor(this);"></a>送神</p>
<p class="margin2" id="p248"><a class="gg-link" href="#p248" onclick="return changeColor(this);"></a>文物流彩，聲明動色。人竭其恭，靈昭其飭。歆薦無已，垂禎不極。送禮有章，惟神還軾。</p>
<p class="strong" id="p249"><a class="gg-link" href="#p249" onclick="return changeColor(this);"></a>赤郊迎神</p>
<p class="margin2" id="p250"><a class="gg-link" href="#p250" onclick="return changeColor(this);"></a>青陽節謝，朱明候改。靡草彫華，含桃流彩。虡列鐘磬，筵陳脯醢。樂以迎神，神其如在。</p>
<p class="strong" id="p251"><a class="gg-link" href="#p251" onclick="return changeColor(this);"></a>送神</p>
<p class="margin2" id="p252"><a class="gg-link" href="#p252" onclick="return changeColor(this);"></a>炎精式降，蒼生攸仰。羞列豆籩，酒陳犧象。昭祀有應，宜其不爽。送樂張音，惟靈之往。</p>
<p class="strong" id="p253"><a class="gg-link" href="#p253" onclick="return changeColor(this);"></a>白郊迎神</p>
<p class="margin2" id="p254"><a class="gg-link" href="#p254" onclick="return changeColor(this);"></a>序移玉律，節應金商。天嚴殺氣，吹警秋方。槱燎既積，稷奠並芳。樂以迎奏，庶降神光。</p>
<p class="strong" id="p255"><a class="gg-link" href="#p255" onclick="return changeColor(this);"></a>送神</p>
<p class="margin2" id="p256"><a class="gg-link" href="#p256" onclick="return changeColor(this);"></a>祀遵五禮，時屬三秋。人懷肅敬，靈降禎休。奠歆旨酒，薦享珍羞。載張送樂，神其上遊。</p>
<p class="strong" id="p257"><a class="gg-link" href="#p257" onclick="return changeColor(this);"></a>黑郊迎神</p>
<p class="margin2" id="p258"><a class="gg-link" href="#p258" onclick="return changeColor(this);"></a>玄英戒序，黑郊臨候。掌禮陳彝，司筵執豆。寒雰斂色，沍泉凝漏。樂以迎神，八音斯奏。</p>
<p class="strong" id="p259"><a class="gg-link" href="#p259" onclick="return changeColor(this);"></a>送神</p>
<p class="margin2" id="p260"><a class="gg-link" href="#p260" onclick="return changeColor(this);"></a>北郊時冽，南陸輝處。奠本虔誠，獻彌恭慮。上延祉福，下承歡豫。廣樂送神，神其整馭。</p>
<div class="section" id="title-15"><h3>祀朝日樂章八首<span class="jiazhu">貞觀中作，今行用。</span></h3></div>
<p class="strong" id="p261"><a class="gg-link" href="#p261" onclick="return changeColor(this);"></a>降神用豫和<span class="jiazhu">詞同冬至圓丘</span></p>
<p class="strong" id="p262"><a class="gg-link" href="#p262" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p263"><a class="gg-link" href="#p263" onclick="return changeColor(this);"></a>登歌奠玉帛用肅和</p>
<p class="margin2" id="p264"><a class="gg-link" href="#p264" onclick="return changeColor(this);"></a>惟聖格天，惟明饗日。帝郊肆類，王宮戒吉。珪奠春舒，鐘歌曉溢。禮云克備，斯文有秩。</p>
<p class="strong" id="p265"><a class="gg-link" href="#p265" onclick="return changeColor(this);"></a>迎俎用雍和</p>
<p class="margin2" id="p266"><a class="gg-link" href="#p266" onclick="return changeColor(this);"></a>晨儀式薦，明祀惟光。神物爰止，靈暉載揚。玄端肅事，紫幄興祥。福履攸假，於昭令王。皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p267"><a class="gg-link" href="#p267" onclick="return changeColor(this);"></a>送文舞出迎武舞入用舒和</p>
<p class="margin2" id="p268"><a class="gg-link" href="#p268" onclick="return changeColor(this);"></a>崇牙樹羽延調露，旋宮扣律掩承雲。誕敷懿德昭神武，載集豐功表睿文。</p>
<p class="strong" id="p269"><a class="gg-link" href="#p269" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p270"><a class="gg-link" href="#p270" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<div class="section" id="title-16"><h3>又祀朝日樂章二首<span class="jiazhu">太樂舊有此辭，不詳所起。</span></h3></div>
<p class="strong" id="p271"><a class="gg-link" href="#p271" onclick="return changeColor(this);"></a>迎神</p>
<p class="margin2" id="p272"><a class="gg-link" href="#p272" onclick="return changeColor(this);"></a>太陽朝序，王宮有儀。蟠桃彩駕，細柳光馳。軒祥表合，漢曆彰奇。禮和樂備，神其降斯。</p>
<p class="strong" id="p273"><a class="gg-link" href="#p273" onclick="return changeColor(this);"></a>送神</p>
<p class="margin2" id="p274"><a class="gg-link" href="#p274" onclick="return changeColor(this);"></a>五齊兼飭，百羞具陳。樂終廣奏，禮畢崇禋。明鑒萬宇，昭臨兆人。永流洪慶，式動曦輪。</p>
<div class="section" id="title-17"><h3>祀夕月樂章八首<span class="jiazhu">貞觀中作，今行用。</span></h3></div>
<p class="strong" id="p275"><a class="gg-link" href="#p275" onclick="return changeColor(this);"></a>降神用豫和<span class="jiazhu">詞同冬至圓丘</span></p>
<p class="strong" id="p276"><a class="gg-link" href="#p276" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p277"><a class="gg-link" href="#p277" onclick="return changeColor(this);"></a>登歌奠玉帛用肅和</p>
<p class="margin2" id="p278"><a class="gg-link" href="#p278" onclick="return changeColor(this);"></a>測妙為神，通微曰聖。坎祀貽則，郊禋展敬。璧薦登光，金歌動映。以載嘉德，以流曾慶。</p>
<p class="strong" id="p279"><a class="gg-link" href="#p279" onclick="return changeColor(this);"></a>迎俎用雍和</p>
<p class="margin2" id="p280"><a class="gg-link" href="#p280" onclick="return changeColor(this);"></a>朏晨爭舉，天宗禮闢。夜典涼秋，陰明湛夕。有𨣧斯旨，有牲斯碩。穆穆其暉，穰穰是積。</p>
<p class="strong" id="p281"><a class="gg-link" href="#p281" onclick="return changeColor(this);"></a>皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p282"><a class="gg-link" href="#p282" onclick="return changeColor(this);"></a>送文舞出迎武舞入用舒和</p>
<p class="margin2" id="p283"><a class="gg-link" href="#p283" onclick="return changeColor(this);"></a>合吹八風金奏動，分容萬舞玉鞘驚。詞昭茂典光前烈，夕曜乘功表盛明。</p>
<p class="strong" id="p284"><a class="gg-link" href="#p284" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p285"><a class="gg-link" href="#p285" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<div class="section" id="title-18"><h3>蜡百神樂章八首<span class="jiazhu">貞觀中作，今行用。</span></h3></div>
<p class="strong" id="p286"><a class="gg-link" href="#p286" onclick="return changeColor(this);"></a>降神用豫和<span class="jiazhu">詞同冬至圓丘</span></p>
<p class="strong" id="p287"><a class="gg-link" href="#p287" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p288"><a class="gg-link" href="#p288" onclick="return changeColor(this);"></a>登歌奠玉帛用肅和</p>
<p class="margin2" id="p289"><a class="gg-link" href="#p289" onclick="return changeColor(this);"></a>序迫歲陰，日躔星紀。爰稽茂典，聿崇清祀。綺幣霞舒，瑞珪虹起。百禮垂裕，萬靈薦祉。</p>
<p class="strong" id="p290"><a class="gg-link" href="#p290" onclick="return changeColor(this);"></a>迎俎用雍和</p>
<p class="margin2" id="p291"><a class="gg-link" href="#p291" onclick="return changeColor(this);"></a>緹籥勁序，玄英晚候。姬蜡開儀，豳歌入奏。蕙馥彫俎，蘭芬玉酎。大饗明祇，永綏多祐。皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p292"><a class="gg-link" href="#p292" onclick="return changeColor(this);"></a>送文舞出迎武舞入用舒和</p>
<p class="margin2" id="p293"><a class="gg-link" href="#p293" onclick="return changeColor(this);"></a>經緯兩儀文化洽，削平萬域武功成。瑤絃自樂乾坤泰，玉鏚長歡區縣寧。</p>
<p class="strong" id="p294"><a class="gg-link" href="#p294" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p295"><a class="gg-link" href="#p295" onclick="return changeColor(this);"></a>送神用豫和<span class="jiazhu">詞同冬至圓丘</span></p>
<div class="section" id="title-19"><h3>又蜡百神樂章二首<span class="jiazhu">太樂舊有此詞，不詳所起。</span></h3></div>
<p class="strong" id="p296"><a class="gg-link" href="#p296" onclick="return changeColor(this);"></a>迎神<span class="jiazhu">今不行用</span></p>
<p class="margin2" id="p297"><a class="gg-link" href="#p297" onclick="return changeColor(this);"></a>八蜡開祭，萬物咸祀。上極天維，下窮坤紀。鼎俎流馥，樽彝薦美。有靈有祇，咸希來止。</p>
<p class="strong" id="p298"><a class="gg-link" href="#p298" onclick="return changeColor(this);"></a>送神<span class="jiazhu">今不行用</span></p>
<p class="margin2" id="p299"><a class="gg-link" href="#p299" onclick="return changeColor(this);"></a>十旬歡洽，一日祠終。澄彝拂俎，報德酬功。慮虔容肅，禮縟儀豐。神其降祉，整馭隨風。</p>
<div class="section" id="title-20"><h3>夏至祭皇地祇於方丘樂章八首<span class="jiazhu">貞觀中褚亮等作</span></h3></div>
<p class="strong" id="p300"><a class="gg-link" href="#p300" onclick="return changeColor(this);"></a>迎神用順和</p>
<p class="margin2" id="p301"><a class="gg-link" href="#p301" onclick="return changeColor(this);"></a>萬物資以化，交泰屬昇平。易從業惟簡，得一道斯寧。具儀光玉帛，送舞變咸英。<span class="jiaozhusup">合鈔卷三九樂志謂「送」字「疑作迭」。</span>黍稷良非貴，明德信惟馨。</p>
<p class="strong" id="p302"><a class="gg-link" href="#p302" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p303"><a class="gg-link" href="#p303" onclick="return changeColor(this);"></a>登歌奠玉帛用肅和</p>
<p class="margin2" id="p304"><a class="gg-link" href="#p304" onclick="return changeColor(this);"></a>至矣坤德，皇哉地祇。開元統紐，合大承規。九宮肅列，六典相儀。永言配命，長保無虧。</p>
<p class="strong" id="p305"><a class="gg-link" href="#p305" onclick="return changeColor(this);"></a>迎俎用雍和</p>
<p class="margin2" id="p306"><a class="gg-link" href="#p306" onclick="return changeColor(this);"></a>柔而能方，直而能敬。厚載以德，大亨以正。有滌斯牷，有馨斯盛。介茲景福，祚我休慶。</p>
<p class="strong" id="p307"><a class="gg-link" href="#p307" onclick="return changeColor(this);"></a>皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p308"><a class="gg-link" href="#p308" onclick="return changeColor(this);"></a>送文舞出迎武舞入用舒和</p>
<p class="margin2" id="p309"><a class="gg-link" href="#p309" onclick="return changeColor(this);"></a>玉幣牲牷分薦享，羽旄干鏚遞成容。一德惟寧兩儀泰，三才保合四時邕。</p>
<p class="strong" id="p310"><a class="gg-link" href="#p310" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p311"><a class="gg-link" href="#p311" onclick="return changeColor(this);"></a>送神用順和</p>
<p class="margin2" id="p312"><a class="gg-link" href="#p312" onclick="return changeColor(this);"></a>陰祇協贊，厚載方貞。牲幣具舉，簫管備成。其禮惟肅，其德惟明。神之聽矣，式鑒虔誠。</p>
<div class="section" id="title-21"><h3>則天皇后永昌元年大享拜洛樂章十五首<span class="jiazhu">御撰</span></h3></div>
<p class="strong" id="p313"><a class="gg-link" href="#p313" onclick="return changeColor(this);"></a>設禮用昭和</p>
<p class="margin2" id="p314"><a class="gg-link" href="#p314" onclick="return changeColor(this);"></a>九玄眷命，三聖基隆。奉成先旨，明臺畢功。宗祀展敬，冀表深衷。永昌帝業，式播淳風。</p>
<p class="strong" id="p315"><a class="gg-link" href="#p315" onclick="return changeColor(this);"></a>致和</p>
<p class="margin2" id="p316"><a class="gg-link" href="#p316" onclick="return changeColor(this);"></a>神功不測兮運陰陽。包藏萬宇兮孕八荒。天符既出兮帝業昌。願臨明祀兮降禎祥。</p>
<p class="strong" id="p317"><a class="gg-link" href="#p317" onclick="return changeColor(this);"></a>咸和</p>
<p class="margin2" id="p318"><a class="gg-link" href="#p318" onclick="return changeColor(this);"></a>坎澤祠容備舉，坤壇祭典爰伸。靈睠遙行祕躅，嘉貺薦委殊珍。肅禮恭禋載展，翹襟懇志逾殷。方期交際懸應，<span class="jiazhu">末一句逸。</span></p>
<p class="strong" id="p319"><a class="gg-link" href="#p319" onclick="return changeColor(this);"></a>乘輿初行用九和</p>
<p class="margin2" id="p320"><a class="gg-link" href="#p320" onclick="return changeColor(this);"></a>祗荷坤德，欽若乾靈。慚惕罔寘，興居匪寧。恭崇禮則，肅奉儀形。惟憑展敬，敢薦非馨。</p>
<p class="strong" id="p321"><a class="gg-link" href="#p321" onclick="return changeColor(this);"></a>拜洛用顯和</p>
<p class="margin2" id="p322"><a class="gg-link" href="#p322" onclick="return changeColor(this);"></a>菲躬承睿顧，薄德忝坤儀。乾乾遵後命，翼翼奉先規。撫俗勤雖切，還淳化尚虧。未能弘至道，何以契明祇？</p>
<p class="strong" id="p323"><a class="gg-link" href="#p323" onclick="return changeColor(this);"></a>受圖用顯和</p>
<p class="margin2" id="p324"><a class="gg-link" href="#p324" onclick="return changeColor(this);"></a>顧德有慚虛菲，明祇屢降禎符。汜水初呈祕象，溫洛薦表昌圖。玄澤流恩載洽，丹襟荷渥增愉。</p>
<p class="strong" id="p325"><a class="gg-link" href="#p325" onclick="return changeColor(this);"></a>登歌用昭和</p>
<p class="margin2" id="p326"><a class="gg-link" href="#p326" onclick="return changeColor(this);"></a>舒陰至養，合大資生。德以恆固，功由永貞。升歌薦序，垂幣翹誠。虹開玉照，鳳引金聲。</p>
<p class="strong" id="p327"><a class="gg-link" href="#p327" onclick="return changeColor(this);"></a>迎俎用敬和</p>
<p class="margin2" id="p328"><a class="gg-link" href="#p328" onclick="return changeColor(this);"></a>蘭俎既昇，蘋羞可薦。金石載設，咸英已變。林澤斯總，山川是遍。敢用敷誠，實惟忘倦。</p>
<p class="strong" id="p329"><a class="gg-link" href="#p329" onclick="return changeColor(this);"></a>酌獻用欽和<span class="jiaozhusup">校勘記卷一四云：「按此章但有樂名而無樂詞。上文總數係十五章，若無此章，則止得十四章。據樂府所引，與今本同，則宋本已脫矣。」</span></p>
<p class="strong" id="p330"><a class="gg-link" href="#p330" onclick="return changeColor(this);"></a>送文舞出迎武舞入用齊和</p>
<p class="margin2" id="p331"><a class="gg-link" href="#p331" onclick="return changeColor(this);"></a>沉潛演貺分三極，廣大凝禎總萬方。既薦羽旌文化啟，還呈干鏚武威揚。</p>
<p class="strong" id="p332"><a class="gg-link" href="#p332" onclick="return changeColor(this);"></a>武舞用德和</p>
<p class="margin2" id="p333"><a class="gg-link" href="#p333" onclick="return changeColor(this);"></a>夕惕司龍契，晨兢當鳳扆。崇儒習舊規，偃霸循先旨。絕壤飛冠蓋，遐區麗山水。幸承三聖餘，忻屬千年始。</p>
<p class="strong" id="p334"><a class="gg-link" href="#p334" onclick="return changeColor(this);"></a>撤俎用禋和</p>
<p class="margin2" id="p335"><a class="gg-link" href="#p335" onclick="return changeColor(this);"></a>百禮崇容，千官肅事。靈降舞兆，神凝有粹。奠享咸周，威儀畢備。奏夏登列，歌雍撤肆。</p>
<p class="strong" id="p336"><a class="gg-link" href="#p336" onclick="return changeColor(this);"></a>辭神用通和</p>
<p class="margin2" id="p337"><a class="gg-link" href="#p337" onclick="return changeColor(this);"></a>皇皇靈睠，穆穆神心。暫動凝質，還歸積陰。功玄樞紐，理寂高深。銜恩佩德，聳志翹襟。</p>
<p class="strong" id="p338"><a class="gg-link" href="#p338" onclick="return changeColor(this);"></a>送神用歸和</p>
<p class="margin2" id="p339"><a class="gg-link" href="#p339" onclick="return changeColor(this);"></a>言旋雲洞兮躡煙途，永寧中宇兮安下都。苞涵動植兮順榮枯，長貽寶貺兮贊璇圖。</p>
<p class="strong" id="p340"><a class="gg-link" href="#p340" onclick="return changeColor(this);"></a>又歸和</p>
<p class="margin2" id="p341"><a class="gg-link" href="#p341" onclick="return changeColor(this);"></a>調雲闋兮神座興，驂雲駕兮儼將昇。騰絳霄兮垂景祐，翹丹懇兮荷休徵。</p>
<div class="section" id="title-22"><h3>睿宗太極元年祭皇地祇於方丘樂章八首<span class="jiazhu">不詳撰者</span></h3></div>
<p class="strong" id="p342"><a class="gg-link" href="#p342" onclick="return changeColor(this);"></a>迎神用順和<span class="jiazhu">黃鐘宮三變，太簇角一變，姑洗徵一變，南呂羽一變。</span></p>
<p class="margin2" id="p343"><a class="gg-link" href="#p343" onclick="return changeColor(this);"></a>坤厚載物，德柔垂祉。九域咸雍，四溟為紀。敬因良節，虔修陰祀。廣樂式張，靈其降止。</p>
<p class="strong" id="p344"><a class="gg-link" href="#p344" onclick="return changeColor(this);"></a>金奏<span class="jiazhu">新加太簇宮</span></p>
<p class="margin2" id="p345"><a class="gg-link" href="#p345" onclick="return changeColor(this);"></a>坤元至德，品物資生。神凝博厚，道協高明。列鎮五嶽，環流四瀛。于何不載，萬寶斯成。</p>
<p class="strong" id="p346"><a class="gg-link" href="#p346" onclick="return changeColor(this);"></a>皇帝行用太和<span class="jiazhu">詞同貞觀冬至圓丘，黃鐘宮。</span></p>
<p class="strong" id="p347"><a class="gg-link" href="#p347" onclick="return changeColor(this);"></a>登歌奠玉帛用肅和<span class="jiazhu">詞同貞觀太廟肅和，應鐘均之夷則。</span></p>
<p class="strong" id="p348"><a class="gg-link" href="#p348" onclick="return changeColor(this);"></a>迎俎及酌獻用雍和<span class="jiazhu">詞同貞觀太廟雍和</span></p>
<p class="strong" id="p349"><a class="gg-link" href="#p349" onclick="return changeColor(this);"></a>送文舞出迎武舞入用舒和<span class="jiazhu">詞同皇帝朝群臣舒和</span></p>
<p class="strong" id="p350"><a class="gg-link" href="#p350" onclick="return changeColor(this);"></a>武舞用凱安<span class="jiazhu">詞同貞觀冬至圓丘</span></p>
<p class="strong" id="p351"><a class="gg-link" href="#p351" onclick="return changeColor(this);"></a>送神用順和<span class="jiazhu">林鐘宮</span></p>
<p class="margin2" id="p352"><a class="gg-link" href="#p352" onclick="return changeColor(this);"></a>樂備金石，禮光樽俎。大享爰終，洪休是舉。雨零感節，雲飛應序。纓紱載辭，皇靈具舉。</p>
<div class="section" id="title-23"><h3>玄宗開元十一年祭皇地祇於汾陰樂章十一首</h3></div>
<p class="strong" id="p353"><a class="gg-link" href="#p353" onclick="return changeColor(this);"></a>迎神用順和<span class="jiazhu">林鐘以下各再變</span>　林鐘宮<span class="jiazhu">黃門侍郎韓思復作</span></p>
<p class="margin2" id="p354"><a class="gg-link" href="#p354" onclick="return changeColor(this);"></a>大樂和暢，殷薦明神。一降通感，八變必臻。有求斯應，無德不親。降靈醉止，休徵萬人。</p>
<p class="strong" id="p355"><a class="gg-link" href="#p355" onclick="return changeColor(this);"></a>　太簇角<span class="jiazhu">中書侍郎盧從愿作</span></p>
<p class="margin2" id="p356"><a class="gg-link" href="#p356" onclick="return changeColor(this);"></a>坤元載物，陽樂發生。播殖資始，品彙咸亨。列俎棋布，方壇砥平。神歆禋祀，后德惟明。</p>
<p class="strong" id="p357"><a class="gg-link" href="#p357" onclick="return changeColor(this);"></a>　姑洗徵<span class="jiazhu">司勳郎中劉晃作</span></p>
<p class="margin2" id="p358"><a class="gg-link" href="#p358" onclick="return changeColor(this);"></a>大君出震，有事郊禋。齋戒既肅，馨香畢陳。樂和禮備，候暖風春。恭惟降福，實賴明神。</p>
<p class="strong" id="p359"><a class="gg-link" href="#p359" onclick="return changeColor(this);"></a>　南呂羽<span class="jiazhu">禮部侍郎韓休作</span></p>
<p class="margin2" id="p360"><a class="gg-link" href="#p360" onclick="return changeColor(this);"></a>於穆濬哲，維清緝熙。肅事昭配，永言孝思。滌濯靜嘉，馨香在茲。神之聽之，用受福釐。</p>
<p class="strong" id="p361"><a class="gg-link" href="#p361" onclick="return changeColor(this);"></a>皇帝行用太和　黃鐘宮<span class="jiazhu">吏部尚書王晙作</span></p>
<p class="margin2" id="p362"><a class="gg-link" href="#p362" onclick="return changeColor(this);"></a>於穆聖皇，六葉重光。太原刻頌，后土疏場。寶鼎呈符，歊雲降祥。禮樂備矣，降福穰穰。</p>
<p class="strong" id="p363"><a class="gg-link" href="#p363" onclick="return changeColor(this);"></a>登歌奠玉帛用肅和　蕤賓均之夾鐘羽<span class="jiazhu">刑部侍郎崔玄暐作<span class="jiaozhusup">「暐」字唐文粹卷一０作「同」，樂府詩集卷七作「童」。校勘記卷一四云：「按崔玄暐係中宗時人，歿於神龍二年，安得於開元中尚作樂章，況其人並未為刑部侍郎，則暐為誤字無疑。惟童與同未知孰是。」</span></span></p>
<p class="margin2" id="p364"><a class="gg-link" href="#p364" onclick="return changeColor(this);"></a>聿修嚴配，展事禋宗。祥符寶鼎，禮備黃琮。祝詞以信，明德惟聰。介茲景福，永永無窮。</p>
<p class="strong" id="p365"><a class="gg-link" href="#p365" onclick="return changeColor(this);"></a>迎俎用雍和　黃鐘均之南呂羽<span class="jiazhu">徐州刺史賈曾作</span></p>
<p class="margin2" id="p366"><a class="gg-link" href="#p366" onclick="return changeColor(this);"></a>蠲我𤊥饎，潔我膋薌。有豆孔碩，為羞既臧。至誠無昧，精意惟芳。神其醉止，欣欣樂康。</p>
<p class="strong" id="p367"><a class="gg-link" href="#p367" onclick="return changeColor(this);"></a>酌獻飲福用壽和　黃鐘宮<span class="jiazhu">禮部尚書蘇頲作</span></p>
<p class="margin2" id="p368"><a class="gg-link" href="#p368" onclick="return changeColor(this);"></a>禮物斯備，樂章乃陳。誰其作主，皇考聖真。對越在天，聖明佐神。窅然汾上，厚澤如春。</p>
<p class="strong" id="p369"><a class="gg-link" href="#p369" onclick="return changeColor(this);"></a>送文舞出迎武舞入用舒和　太簇宮<span class="jiazhu">太常少卿何鸞作</span></p>
<p class="margin2" id="p370"><a class="gg-link" href="#p370" onclick="return changeColor(this);"></a>樂奏云闋，禮章載虔。禋宗于地，昭假于天。惟馨薦矣，既醉歆焉。神之降福，永永萬年。</p>
<p class="strong" id="p371"><a class="gg-link" href="#p371" onclick="return changeColor(this);"></a>武舞用凱安　黃鐘均之林鐘徵<span class="jiazhu">主爵郎中蔣挺作</span></p>
<p class="margin2" id="p372"><a class="gg-link" href="#p372" onclick="return changeColor(this);"></a>維歲之吉，維辰之良。聖君紱冕，肅事壇場。大禮已備，大樂斯張。神其醉止，降福無疆。</p>
<p class="strong" id="p373"><a class="gg-link" href="#p373" onclick="return changeColor(this);"></a>送神用順和<span class="jiazhu">尚書右丞源光裕作</span></p>
<p class="margin2" id="p374"><a class="gg-link" href="#p374" onclick="return changeColor(this);"></a>方丘既膳，嘉饗載謐。齊敬畢誠，陶匏貴質。秀簠豐薦，芳俎盈實。永永福流，其昇如日。</p>
<div class="section" id="title-24"><h3>玄宗開元十三年禪社首山祭地祇樂章八首</h3></div>
<p class="strong" id="p375"><a class="gg-link" href="#p375" onclick="return changeColor(this);"></a>迎神用順和<span class="jiazhu">太常少卿賀知章作</span></p>
<p class="margin2" id="p376"><a class="gg-link" href="#p376" onclick="return changeColor(this);"></a>至哉含柔德，萬物資以生。常順稱厚載，流謙通變盈。聖心事能察，層廟陳厥誠<span class="jiaozhusup">「層廟」，唐文粹卷一０、樂府詩集卷七作「
增廣」。校勘記卷一四云：「按此係禪社首之樂章，行禪禮者為壇於平地，無所謂層廟也。當以增廣為是。」</span>。黃祇儼如在，泰折俟咸亨。</p>
<p class="strong" id="p377"><a class="gg-link" href="#p377" onclick="return changeColor(this);"></a>皇帝行用太和</p>
<p class="margin2" id="p378"><a class="gg-link" href="#p378" onclick="return changeColor(this);"></a>肅我成命，於昭黃祇。裘冕而祀，陟降在斯。五音克備，八變聿施。緝熙肆靖，厥心匪離。</p>
<p class="strong" id="p379"><a class="gg-link" href="#p379" onclick="return changeColor(this);"></a>登歌奠玉帛用肅和</p>
<p class="margin2" id="p380"><a class="gg-link" href="#p380" onclick="return changeColor(this);"></a>黃祇是祗，我其夙夜。夤畏誠潔，匪遑寧舍。禮以琮玉，薦厥茅藉。念茲降康，胡寧克暇。</p>
<p class="strong" id="p381"><a class="gg-link" href="#p381" onclick="return changeColor(this);"></a>迎俎入用雍和</p>
<p class="margin2" id="p382"><a class="gg-link" href="#p382" onclick="return changeColor(this);"></a>夙夜宥密，不敢寧宴。五齊既陳，八音在縣。粢盛以潔，房俎斯薦。惟德惟馨，尚茲克遍。</p>
<p class="strong" id="p383"><a class="gg-link" href="#p383" onclick="return changeColor(this);"></a>皇帝酌獻用壽和</p>
<p class="margin2" id="p384"><a class="gg-link" href="#p384" onclick="return changeColor(this);"></a>惟以明發，有懷載殷。樂盈而反，禮順其禋。立清以獻，薦欲是親。於穆不已，裒對斯臻。</p>
<p class="strong" id="p385"><a class="gg-link" href="#p385" onclick="return changeColor(this);"></a>皇帝飲福用福和</p>
<p class="margin2" id="p386"><a class="gg-link" href="#p386" onclick="return changeColor(this);"></a>穆穆天子，告成岱宗。大裘如濡，執珽有顒。樂以平志，禮以和容。上帝臨我，云胡肅邕。</p>
<p class="strong" id="p387"><a class="gg-link" href="#p387" onclick="return changeColor(this);"></a>皇帝還宮用太和</p>
<p class="margin2" id="p388"><a class="gg-link" href="#p388" onclick="return changeColor(this);"></a>昭昭有唐，天俾萬國。列祖應命，四宗順則。申錫無疆，宗我同德。曾孫繼緒，享神配極。</p>
<p class="strong" id="p389"><a class="gg-link" href="#p389" onclick="return changeColor(this);"></a>迎神用靈具醉<span class="jiazhu">代順和，侍中源乾曜作。</span></p>
<p class="margin2" id="p390"><a class="gg-link" href="#p390" onclick="return changeColor(this);"></a>靈具醉，杳熙熙。靈將往，眇禗禗。顧明德，吐正詞。爛遺光，流禎祺。</p>
<div class="section" id="title-25"><h3>祭神州于北郊樂章八首<span class="jiazhu">貞觀中褚亮作</span></h3></div>
<p class="strong" id="p391"><a class="gg-link" href="#p391" onclick="return changeColor(this);"></a>送神用順和<span class="jiazhu">詞同夏至方丘</span></p>
<p class="strong" id="p392"><a class="gg-link" href="#p392" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p393"><a class="gg-link" href="#p393" onclick="return changeColor(this);"></a>登歌奠玉帛用肅和</p>
<p class="margin2" id="p394"><a class="gg-link" href="#p394" onclick="return changeColor(this);"></a>大矣坤儀，至哉神縣。包含日域，牢籠月竁。露潔三清，風調六變。皇祇屆止，式歆恭薦。</p>
<p class="strong" id="p395"><a class="gg-link" href="#p395" onclick="return changeColor(this);"></a>迎俎用雍和</p>
<p class="margin2" id="p396"><a class="gg-link" href="#p396" onclick="return changeColor(this);"></a>泰折嚴享，陰郊展敬。禮以導神，樂以和性。黝牲在列，黃琮俯映。九土既平，萬邦貽慶。皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p397"><a class="gg-link" href="#p397" onclick="return changeColor(this);"></a>送文舞出迎武舞入用舒和</p>
<p class="margin2" id="p398"><a class="gg-link" href="#p398" onclick="return changeColor(this);"></a>坤道降祥和庶品，靈心載德厚群生。水土既調三極泰，文武畢備九區平。</p>
<p class="strong" id="p399"><a class="gg-link" href="#p399" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p400"><a class="gg-link" href="#p400" onclick="return changeColor(this);"></a>送神用順和<span class="jiazhu">詞同冬至圓丘</span></p>
<div class="section" id="title-26"><h3>又祭神州樂章二首<span class="jiazhu">太樂舊有此詞，不詳所起。</span></h3></div>
<p class="strong" id="p401"><a class="gg-link" href="#p401" onclick="return changeColor(this);"></a>迎神</p>
<p class="margin2" id="p402"><a class="gg-link" href="#p402" onclick="return changeColor(this);"></a>黃輿厚載，赤寰歸德。含育九區，保安萬國。誠敬無怠，禋祀有則。樂以迎神，其儀不忒。</p>
<p class="strong" id="p403"><a class="gg-link" href="#p403" onclick="return changeColor(this);"></a>送神</p>
<p class="margin2" id="p404"><a class="gg-link" href="#p404" onclick="return changeColor(this);"></a>神州陰祀，洪恩廣濟。草樹霑和，飛沉沐惠。禮修鼎俎，奠歆瑤幣。送樂有章，靈軒其逝。</p>
<div class="section" id="title-27"><h3>祭太社樂章八首<span class="jiazhu">貞觀中褚亮等作</span></h3></div>
<p class="strong" id="p405"><a class="gg-link" href="#p405" onclick="return changeColor(this);"></a>迎神用順和<span class="jiazhu">詞同夏至方丘</span></p>
<p class="strong" id="p406"><a class="gg-link" href="#p406" onclick="return changeColor(this);"></a>皇帝行用太和<span class="jiazhu">詞同冬至圓丘</span></p>
<p class="strong" id="p407"><a class="gg-link" href="#p407" onclick="return changeColor(this);"></a>登歌奠玉帛用肅和</p>
<p class="margin2" id="p408"><a class="gg-link" href="#p408" onclick="return changeColor(this);"></a>后土凝德，神功協契。九域底平，兩儀交際。戊期應序，陰墉展幣。靈車少留，俯歆樽桂。</p>
<p class="strong" id="p409"><a class="gg-link" href="#p409" onclick="return changeColor(this);"></a>迎俎用雍和</p>
<p class="margin2" id="p410"><a class="gg-link" href="#p410" onclick="return changeColor(this);"></a>美報崇本，嚴恭展事。受露疏壇，承風啟地。潔粢登俎，醇犧入饋。介福遠流，群生畢遂。皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p411"><a class="gg-link" href="#p411" onclick="return changeColor(this);"></a>送文舞出迎武舞入用舒和</p>
<p class="margin2" id="p412"><a class="gg-link" href="#p412" onclick="return changeColor(this);"></a>神道發生敷九稼，陰陽乘仁暢八埏。緯武經文陶景化，登祥薦祉啟豐年。</p>
<p class="strong" id="p413"><a class="gg-link" href="#p413" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p414"><a class="gg-link" href="#p414" onclick="return changeColor(this);"></a>送神用順和<span class="jiazhu">詞同冬至圓丘</span></p>
<div class="section" id="title-28"><h3>又太社樂章二首<span class="jiazhu">太樂舊有此詞，不詳所起。</span></h3></div>
<p class="strong" id="p415"><a class="gg-link" href="#p415" onclick="return changeColor(this);"></a>迎神</p>
<p class="margin2" id="p416"><a class="gg-link" href="#p416" onclick="return changeColor(this);"></a>烈山有子，后土有臣。播種百穀，濟育兆人。春官緝禮，宗伯司禋。戊為吉日，迎享茲辰。</p>
<p class="strong" id="p417"><a class="gg-link" href="#p417" onclick="return changeColor(this);"></a>送神</p>
<p class="margin2" id="p418"><a class="gg-link" href="#p418" onclick="return changeColor(this);"></a>告祥式就，酬功載畢。親地尊天，禮文經術。貺徵令序，福流初日。神馭爰歸，祠官其出。</p>
<div class="section" id="title-29"><h3>享先農樂章<span class="jiazhu">貞觀中褚亮等作</span></h3></div>
<p class="strong" id="p419"><a class="gg-link" href="#p419" onclick="return changeColor(this);"></a>迎神用咸和</p>
<p class="margin2" id="p420"><a class="gg-link" href="#p420" onclick="return changeColor(this);"></a>粒食伊始，農之所先。古今攸賴，是曰人天。耕斯帝藉，播厥公田。式崇明祀，神其福焉。皇帝行用太和<span class="jiazhu">詞同冬至圓丘</span></p>
<p class="strong" id="p421"><a class="gg-link" href="#p421" onclick="return changeColor(this);"></a>登歌奠玉帛用肅和</p>
<p class="margin2" id="p422"><a class="gg-link" href="#p422" onclick="return changeColor(this);"></a>尊彝既列，瑚簋有薦。歌工載登，幣禮斯奠。肅肅享祀，顒顒纓弁。神之聽之，福流寰縣。</p>
<p class="strong" id="p423"><a class="gg-link" href="#p423" onclick="return changeColor(this);"></a>迎俎用雍和</p>
<p class="margin2" id="p424"><a class="gg-link" href="#p424" onclick="return changeColor(this);"></a>前夕親牲，質明奉俎。沐芳整弁，其儀式序。盛禮畢陳，嘉樂備舉。歆我懿德，非馨稷黍。</p>
<p class="strong" id="p425"><a class="gg-link" href="#p425" onclick="return changeColor(this);"></a>皇帝酌獻飲福用壽和<span class="jiazhu">詞同冬至圓丘</span></p>
<p class="strong" id="p426"><a class="gg-link" href="#p426" onclick="return changeColor(this);"></a>送文舞出迎武舞入用舒和</p>
<p class="margin2" id="p427"><a class="gg-link" href="#p427" onclick="return changeColor(this);"></a>羽籥低昂文綴已，干鏚蹈厲武行初。望歲祈農神所聽，延祥介福豈云虛。</p>
<p class="strong" id="p428"><a class="gg-link" href="#p428" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p429"><a class="gg-link" href="#p429" onclick="return changeColor(this);"></a>送神用承和</p>
<div class="section" id="title-30"><h3>又享先農樂章一首<span class="jiazhu">太樂舊有此詞，不詳所起。</span></h3></div>
<p class="strong" id="p430"><a class="gg-link" href="#p430" onclick="return changeColor(this);"></a>送神用承和</p>
<p class="margin2" id="p431"><a class="gg-link" href="#p431" onclick="return changeColor(this);"></a>三推禮就，萬庾祈凝。夤賓志遠，藨𠗫惟興。降歆肅薦，垂祐祗膺。送神有樂，神其上昇。</p>
<div class="section" id="title-31"><h3>享先蠶樂章五首<span class="jiazhu">顯慶中，皇后親蠶，奉敕內出此詞。</span></h3></div>
<p class="strong" id="p432"><a class="gg-link" href="#p432" onclick="return changeColor(this);"></a>迎神用永和<span class="jiazhu">亦曰順德</span></p>
<p class="margin2" id="p433"><a class="gg-link" href="#p433" onclick="return changeColor(this);"></a>芳春開令序，韶苑暢和風。惟靈申廣祐，利物表神功。綺會周天宇，黼黻藻寰中。庶幾承慶節，歆奠下帷宮。</p>
<p class="strong" id="p434"><a class="gg-link" href="#p434" onclick="return changeColor(this);"></a>皇后昇壇用肅和</p>
<p class="margin2" id="p435"><a class="gg-link" href="#p435" onclick="return changeColor(this);"></a>明靈光至德，深功掩百神。祥源應節啟，福緒逐年新。萬宇承恩覆，七廟佇恭禋。于茲申至懇，方期遠慶臻。</p>
<p class="strong" id="p436"><a class="gg-link" href="#p436" onclick="return changeColor(this);"></a>登歌奠幣用展敬</p>
<p class="margin2" id="p437"><a class="gg-link" href="#p437" onclick="return changeColor(this);"></a>霞莊列寶衛，雲集動和聲。金卮薦綺席，玉幣委芳庭。因心罄丹款，先己勵蒼生。所冀延明福，於茲享至誠。</p>
<p class="strong" id="p438"><a class="gg-link" href="#p438" onclick="return changeColor(this);"></a>迎俎用潔誠</p>
<p class="margin2" id="p439"><a class="gg-link" href="#p439" onclick="return changeColor(this);"></a>桂筵開玉俎，蘭圃薦瓊芳。八音調鳳律，三獻奉鸞觴。潔粢申大享，庭宇冀降祥。神其覃有慶，錫福永無疆。</p>
<p class="strong" id="p440"><a class="gg-link" href="#p440" onclick="return changeColor(this);"></a>飲福送神用昭慶</p>
<p class="margin2" id="p441"><a class="gg-link" href="#p441" onclick="return changeColor(this);"></a>仙壇禮既畢，神駕儼將昇。佇屬深祥啟，方期庶績凝。虔誠資宇內，務本勗黎蒸。靈心昭備享，率土洽休徵。</p>
<div class="section" id="title-32"><h3>皇太子親釋奠樂章五首</h3></div>
<p class="strong" id="p442"><a class="gg-link" href="#p442" onclick="return changeColor(this);"></a>迎神用承和<span class="jiazhu">亦曰宣和</span></p>
<p class="margin2" id="p443"><a class="gg-link" href="#p443" onclick="return changeColor(this);"></a>聖道日用，神機不測。金石以陳，絃歌載陟。爰釋其菜，匪馨于稷。來顧來享，是宗是極。</p>
<p class="strong" id="p444"><a class="gg-link" href="#p444" onclick="return changeColor(this);"></a>皇太子行用承和</p>
<p class="margin2" id="p445"><a class="gg-link" href="#p445" onclick="return changeColor(this);"></a>萬國以貞光上嗣，三善茂德表重輪。視膳寢門遵要道，高闢崇賢引正人。</p>
<p class="strong" id="p446"><a class="gg-link" href="#p446" onclick="return changeColor(this);"></a>登歌奠幣用肅和</p>
<p class="margin2" id="p447"><a class="gg-link" href="#p447" onclick="return changeColor(this);"></a>粵惟上聖，有縱自天。旁周萬物，俯應千年。舊章允著，嘉贄孔虔。王化茲首，儒風是宣。</p>
<p class="strong" id="p448"><a class="gg-link" href="#p448" onclick="return changeColor(this);"></a>迎俎用雍和</p>
<p class="margin2" id="p449"><a class="gg-link" href="#p449" onclick="return changeColor(this);"></a>堂獻瑤篚，庭敷璆縣。禮備其容，樂和其變。肅肅親享，雍雍執奠。明禮惟馨，蘋蘩可薦。</p>
<p class="strong" id="p450"><a class="gg-link" href="#p450" onclick="return changeColor(this);"></a>送文舞出迎武舞入用舒和</p>
<p class="margin2" id="p451"><a class="gg-link" href="#p451" onclick="return changeColor(this);"></a>隼集龜開昭聖列，龍蹲鳳跱肅神儀。尊儒敬業宏圖闡，緯武經文盛德施。</p>
<p class="strong" id="p452"><a class="gg-link" href="#p452" onclick="return changeColor(this);"></a>武舞用凱安<span class="jiazhu">詞同冬至圓丘</span></p>
<p class="strong" id="p453"><a class="gg-link" href="#p453" onclick="return changeColor(this);"></a>送神用承和<span class="jiazhu">詞同迎神</span></p>
<div class="section" id="title-33"><h3>又享孔廟樂章二首<span class="jiazhu">太樂舊有此詞，不詳所起。</span></h3></div>
<p class="strong" id="p454"><a class="gg-link" href="#p454" onclick="return changeColor(this);"></a>迎神</p>
<p class="margin2" id="p455"><a class="gg-link" href="#p455" onclick="return changeColor(this);"></a>通吳表聖，問老探貞。三千弟子，五百賢人。億齡規法，萬載祠禋。潔誠以祭，奏樂迎神。</p>
<p class="strong" id="p456"><a class="gg-link" href="#p456" onclick="return changeColor(this);"></a>送神</p>
<p class="margin2" id="p457"><a class="gg-link" href="#p457" onclick="return changeColor(this);"></a>醴溢犧象，羞陳俎豆。魯壁類聞，泗川如覯。里校覃福，冑筵承祐。雅樂清音，送神其奏。</p>
<div class="section" id="title-34"><h3>享龍池樂章十首</h3></div>
<p class="strong" id="p458"><a class="gg-link" href="#p458" onclick="return changeColor(this);"></a>第一章<span class="jiazhu">紫微令姚崇作也</span></p>
<p class="margin2" id="p459"><a class="gg-link" href="#p459" onclick="return changeColor(this);"></a>恭聞帝里生靈沼，應報明君鼎業新。既協翠泉光寶命，還符白水出真人。此時舜海潛龍躍，北地堯河帶馬巡。<span class="jiaozhusup">聞本、殿本、懼盈齋本、廣本同。局本、樂府詩集卷七「北地」作「此地」。</span>獨有前池一小雁，叨承舊惠入天津。</p>
<p class="strong" id="p460"><a class="gg-link" href="#p460" onclick="return changeColor(this);"></a>第二章<span class="jiazhu">左拾遺蔡孚作</span></p>
<p class="margin2" id="p461"><a class="gg-link" href="#p461" onclick="return changeColor(this);"></a>帝宅王家大道邊，神馬龍龜涌聖泉。昔日昔時經此地，看來看去漸成川。歌臺舞榭宜正月，柳岸梅洲勝往年。莫言波上春雲少，祇為從龍直上天。</p>
<p class="strong" id="p462"><a class="gg-link" href="#p462" onclick="return changeColor(this);"></a>第三章<span class="jiazhu">太府少卿沈佺期作</span></p>
<p class="margin2" id="p463"><a class="gg-link" href="#p463" onclick="return changeColor(this);"></a>龍池躍龍龍已飛，龍德先天天不違。池開天漢分黃道，龍向天門入紫微。邸第樓臺多氣色，君王鳧雁有光輝。為報寰中百川水，來朝上地莫東歸。</p>
<p class="strong" id="p464"><a class="gg-link" href="#p464" onclick="return changeColor(this);"></a>第四章<span class="jiazhu">黃門侍郎盧懷慎作</span></p>
<p class="margin2" id="p465"><a class="gg-link" href="#p465" onclick="return changeColor(this);"></a>代邸東南龍躍泉，清漪碧浪遠浮天。樓臺影就波中出，日月光疑鏡裏懸。雁沼迴流成舜海，龜書薦祉應堯年。大川既濟慚為楫，報德空思奉細涓。</p>
<p class="strong" id="p466"><a class="gg-link" href="#p466" onclick="return changeColor(this);"></a>第五章<span class="jiazhu">殿中監姜皎作</span></p>
<p class="margin2" id="p467"><a class="gg-link" href="#p467" onclick="return changeColor(this);"></a>龍池初出此龍山，常經此地謁龍顏。日日芙蓉生夏水，年年楊柳變春灣。堯壇寶匣餘煙霧，舜海漁舟尚往還。願以飄颻五雲影，從來從去九天間。</p>
<p class="strong" id="p468"><a class="gg-link" href="#p468" onclick="return changeColor(this);"></a>第六章<span class="jiazhu">吏部尚書崔日用作</span></p>
<p class="margin2" id="p469"><a class="gg-link" href="#p469" onclick="return changeColor(this);"></a>龍興白水漢興符，聖主時乘運斗樞。岸上婮茸五花樹，波中的皪千金珠。操環昔聞迎夏啟，發匣先來瑞有虞。風色雲光隨隱見，赤雲神化象江湖。</p>
<p class="strong" id="p470"><a class="gg-link" href="#p470" onclick="return changeColor(this);"></a>第七章<span class="jiazhu">紫微侍郎蘇頲作</span></p>
<p class="margin2" id="p471"><a class="gg-link" href="#p471" onclick="return changeColor(this);"></a>西京鳳邸躍龍泉，佳氣休光鍾在天。軒后霧圖今已得，秦王水劍昔常傳。恩魚不似昆明釣，瑞鶴長如太液仙。願侍巡遊同舊里，更聞簫鼓濟樓船。</p>
<p class="strong" id="p472"><a class="gg-link" href="#p472" onclick="return changeColor(this);"></a>第八章<span class="jiazhu">黃門侍郎李乂作</span></p>
<p class="margin2" id="p473"><a class="gg-link" href="#p473" onclick="return changeColor(this);"></a>星分邑里四人居，水洊源流萬頃餘。魏國君王稱象處，晉家藩邸化龍初。青蒲暫似遊梁馬，<span class="jiaozhusup">「暫似」，各本原作「似暫」，據樂府詩集卷七改。唐文粹作「似騁」，下句「還疑」作「疑游」。</span>綠藻還疑宴鎬魚。自有神靈滋液地，年年雲物史官書。</p>
<p class="strong" id="p474"><a class="gg-link" href="#p474" onclick="return changeColor(this);"></a>第九章<span class="jiazhu">工部侍郎姜晞作</span></p>
<p class="margin2" id="p475"><a class="gg-link" href="#p475" onclick="return changeColor(this);"></a>靈沼縈迴邸第前，浴日涵春寫曙天。始見龍臺升鳳闕，應如霄漢起神泉。石匱渚傍還啟聖，桃李初開更有仙。欲化帝圖從此受，正同河變一千年。</p>
<p class="strong" id="p476"><a class="gg-link" href="#p476" onclick="return changeColor(this);"></a>第十章<span class="jiazhu">兵部郎中裴璀作</span></p>
<p class="margin2" id="p477"><a class="gg-link" href="#p477" onclick="return changeColor(this);"></a>乾坤啟聖吐龍泉，泉水年年勝一年。始看魚躍方成海，即睹龍飛利在天。洲渚遙將銀漢接，樓臺直與紫微連。休氣榮光常不散，懸知此地是神仙。</p>
</div></body></html>