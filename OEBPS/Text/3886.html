<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">舊唐書-卷四十二・志第二十二職官一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷四十二・志第二十二職官一</h1><hr/></div>
<div class="section" id="title-1"><h2><strong>職官一</strong></h2></div>
<p class="em2" id="p0"><a class="gg-link" href="#p0" onclick="return changeColor(this);"></a>高祖發跡太原，官名稱位，皆依隋舊。及登極之初，未遑改作，隨時署置，務從省便。武德七年定令：以太尉、司徒、司空為三公；尚書、門下、中書、祕書、殿中、內侍為六省；次御史臺；次太常、光祿、衛尉、宗正、太僕、大理、鴻臚、司農、太府為九寺；次將作監；次國子學；次天策上將府；次左右衛、左右驍衛、左右領軍、左右武候、左右監門、左右屯、左右領為十四衛府。東宮，置三師、三少、詹事府、門下典書兩坊；次內坊；次家令、率更、僕三寺；次左右衛率府、左右宗衛率府、左右虞候率府、左右監門率府、左右內率府為十率府。王公以下置府佐國官。公主置邑司已下。並為京職事官。州縣、鎮戍、岳瀆、關津為外職事官。</p>
<p class="em2" id="p1"><a class="gg-link" href="#p1" onclick="return changeColor(this);"></a>又以開府儀同三司、<span class="jiazhu">從一品。</span>特進、<span class="jiazhu">正二品。</span>左光祿大夫、<span class="jiazhu">從一品。</span>右光祿大夫、<span class="jiazhu">正二品。</span>散騎常侍、<span class="jiazhu">從三品。</span>太中大夫、<span class="jiazhu">正四品。</span>通直散騎常侍、<span class="jiazhu">正四品。</span>中大夫、<span class="jiazhu">從四品上。</span>員外散騎常侍、<span class="jiazhu">從四品下。</span>中散大夫、<span class="jiazhu">正五品上。</span>散騎侍郎、<span class="jiazhu">正五品下。</span>通直散騎侍郎、<span class="jiazhu">從五品上。</span>員外散騎侍郎、<span class="jiazhu">從五品下。</span>朝議郎、承議郎、<span class="jiazhu">正六品。</span>通議郎、通直郎、<span class="jiazhu">從六品。</span>朝請郎、宣德郎、<span class="jiazhu">正七品。</span>朝散郎、宣義郎、<span class="jiazhu">從七品。</span>給事郎、徵事郎、<span class="jiazhu">正八品。</span>承奉郎、承務郎、<span class="jiazhu">從八品。</span>儒林郎、登仕郎、<span class="jiazhu">正九品。</span>文林郎、將仕郎，<span class="jiazhu">從九品。</span>並為文散官。</p>
<p class="em2" id="p2"><a class="gg-link" href="#p2" onclick="return changeColor(this);"></a>輔國、<span class="jiazhu">正二品。</span>鎮軍<span class="jiazhu">從二品。</span>二大將軍，冠軍、<span class="jiazhu">正三品。</span>雲麾、<span class="jiazhu">從三品。</span>忠武、壯武、宣威、明威、信遠、<span class="jiaozhusup">新書卷四六百官志、通典卷三四、通考卷六四「明威」下有「定遠寧遠」四字，無「信遠」。</span>游騎、游擊<span class="jiazhu">自正四品上至從五品下。</span>十將軍，為散號將軍，以加武士之無職事者。改上開府儀同三司為上輕車都尉，開府儀同三司為輕車都尉，儀同三司為騎都尉，秦王、齊王下統軍為護軍，副統軍為副護軍，上大都督為驍騎尉，大都督為飛騎尉，帥都督為雲騎尉，都督為武騎尉，車騎將軍為游騎將軍。親衛驃騎將軍為親衛中郎將，其勳衛驃騎準此。親衛車騎將軍為親衛中郎將，其勳衛、翊衛車騎並準此。監門府郎將為監門中郎將，領左右郎將準此。<span class="jiaozhusup">合鈔卷六四職官志「領」下有「軍」字。</span>諸軍驃騎將軍為統軍，其秦王、齊王下領三衛及庫直、驅咥直、車騎並準此。諸軍車騎將軍為別將。其散官文騎尉為承議郎，<span class="jiaozhusup">通典卷三四、通考卷六四作「武騎尉」。</span>屯騎尉為通直郎，雲騎尉為登仕郎，羽騎尉為將仕郎。</p>
<p class="em2" id="p3"><a class="gg-link" href="#p3" onclick="return changeColor(this);"></a>武德九年，罷天策上將府。</p>
<p class="em2" id="p4"><a class="gg-link" href="#p4" onclick="return changeColor(this);"></a>貞觀元年，改國子學為國子監，分將作為少府監，通將作為三監。八年七月，始以雲麾將軍為從三品階。九月，以統軍正四品下，別將正五品上。十一年，改令置太師、太傅、太保為三師。其三公已下，六省、一臺、九寺、三監、十二衛、東宮諸司，並從舊定。又改以光祿大夫為從二品，金紫光祿大夫為正三品，銀青光祿大夫為從三品，正議大夫為正四品上，通議大夫為正四品下，太中大夫為從四品上，中大夫為從四品下，中散大夫為正五品上，朝議大夫為正五品下，朝請大夫為從五品上，朝散大夫為從五品下。其六品下，唯改通議郎為奉議郎，自餘依舊。更置驃騎大將軍，為從一品武散官；輔國、鎮軍二大將軍，為從二品武散官；冠軍將軍加大字；及雲麾已上，游擊已上，改為五品已上武散官。又置昭武、振威、致果、翊麾、宣節、禦武、仁勇、陪戎八校尉副尉，<span class="jiazhu">自正六品至從九品，上階為校尉，下階為副尉。</span>為六品已下武散官。</p>
<p class="em2" id="p5"><a class="gg-link" href="#p5" onclick="return changeColor(this);"></a>凡九品已上職事，皆帶散位，謂之本品。職事則隨才錄用，或從閑入劇，或去高就卑，遷徙出入，參差不定。散位則一切以門蔭結品，然後勞考進敘。武德令，職事高者解散官，<span class="jiaozhusup">「高者」二字各本原無，據通典卷三四補。</span>欠一階不至為兼，職事卑者，不解散官。貞觀令，以職事高者為守，職事卑者為行，仍各帶散位。其欠一階，依舊為兼，與當階者，皆解散官。永徽已來，欠一階者，或為兼，或帶散官，或為守，參而用之。其兩職事者亦為兼，頗相錯亂。<span class="jiazhu">其欠一階之兼，古念反。其兩職事之兼，古恬反。字同音異耳。</span>咸亨二年，始一切為守。</p>
<p class="em2" id="p6"><a class="gg-link" href="#p6" onclick="return changeColor(this);"></a>自高宗之後，官名品秩，屢有改易。今錄永泰二年官品。其改易品秩者，注於官品之下。若改官名及職員有加減者，則各附之於本職云。</p>
<p class="em2" id="p7"><a class="gg-link" href="#p7" onclick="return changeColor(this);"></a>唐初因隋號，武德三年三月，改納言為侍中，內史令為中書令，給事郎為給事中，內書省為中書省。<span class="jiaozhusup">合鈔卷六四職官志作「內史省」。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>貞觀二十三年六月，改民部尚書為戶部尚書。七月，改治書侍御史為御史中丞，改諸州治中為司馬，別駕為長史，治禮郎為奉禮郎。</p>
<p class="em2" id="p9"><a class="gg-link" href="#p9" onclick="return changeColor(this);"></a>顯慶元年，改戶部尚書為度支尚書，侍郎為度支侍郎。又置驃騎大將軍員，從一品。</p>
<p class="em2" id="p10"><a class="gg-link" href="#p10" onclick="return changeColor(this);"></a>龍朔二年二月甲子，改百司及官名。改尚書省為中臺，僕射為匡政，左右丞為肅機，左右司郎中為丞務，<span class="jiaozhusup">「丞」字各本原作「成」，據本書卷四三職官志、通典卷二二改。</span>吏部為司列，主爵為司封，考功為司績，禮部為司禮，祠部為司禋，膳部為司膳，主客為司蕃，戶部為司元，度支為司度，倉部為司倉，金部為司珍，兵部為司戎，職方為司域，駕部為司輿，庫部為司庫，刑部為司刑，都官為司僕，比部為司計，工部為司平，屯田為司田，虞部為司虞，水部為司川，餘司依舊。尚書為太常伯，侍郎為少常伯，郎中為大夫。中書門下為東西臺。侍中為左相，黃門侍郎為東臺侍郎，給事中為東臺舍人，散騎常侍為左右侍極，諫議大夫為正諫大夫。中書令為右相，侍郎為西臺侍郎，舍人為西臺舍人。祕書省為蘭臺，監為太史，少監為侍郎，丞為大夫。著作郎為司文郎，太史令為祕閣郎中。御史臺為憲臺，御史大夫為大司憲，御史中丞為司憲大夫。殿中省為中御府，丞為大夫。尚食為奉膳，尚藥為奉醫，尚衣為奉冕，尚舍為奉扆，尚乘為奉駕，尚輦為奉御，<span class="jiaozhusup">唐六典卷一一、通典卷二六、通考卷五七作「奉輦」。</span>並為大夫。內侍省為內侍監。太常為奉常，光祿為司宰，衛尉為司衛，宗正為司宗，太僕為司馭，大理為詳刑，正為大夫。鴻臚為司文，司農為司稼，太府為外府，卿並為正卿。少府監為內府監。將作監為繕工監，大匠為大監，少匠為少監。國子監為司成館，<span class="jiaozhusup">「成」字各本原作「丞」，據通典卷二七、冊府卷六二０改。</span>國子祭酒為大司成，司業為少司成，博士為宣業。都水為司津監。左右衛府、左右驍衛府、左右武衛府，並除府字。左右屯衛府為左右威衛，左右領軍衛為左右戎衛，武候為金吾衛，千牛為奉宸衛，屯營為羽林軍。詹事為端尹府，門下、典書為左右春坊，左右庶子為左右中護，中允為左贊善大夫，洗馬為司經大夫，中舍人為右贊善大夫。家令寺為宮府寺，率更寺為司更寺，僕寺為馭僕寺，長官並為大夫。左右衛率府為典戎衛，左右宗衛率府為司禦衛，<span class="jiaozhusup">「左右宗衛」四字各本原無，據通典卷三０、冊府卷七０八補。</span>左右虞候率府為清道衛，監門率府為崇掖衛，內率府為奉裕衛。</p>
<p class="em2" id="p11"><a class="gg-link" href="#p11" onclick="return changeColor(this);"></a>七日，又制廢尚書令，改起居郎為左史，起居舍人為右史，著作佐郎為司文郎，太史丞為祕閣郎，左右千牛為奉宸，司議郎為左司議郎，太子舍人為右司議郎。典膳、藥藏、內直監、宮門大夫，並改為郎。太子千牛為奉裕。</p>
<p class="em2" id="p12"><a class="gg-link" href="#p12" onclick="return changeColor(this);"></a>總章二年置司列、司戎少常伯各兩員。</p>
<p class="em2" id="p13"><a class="gg-link" href="#p13" onclick="return changeColor(this);"></a>咸亨元年十二月詔：「龍朔二年新改尚書省百司及僕射已下官名，並依舊。其東宮十率府，有異上臺諸衛，各宜依舊為率府。其左司議郎除左字。其左右金吾、左右威衛，依新改。」</p>
<p class="em2" id="p14"><a class="gg-link" href="#p14" onclick="return changeColor(this);"></a>永淳元年七月，置州別駕。</p>
<p class="em2" id="p15"><a class="gg-link" href="#p15" onclick="return changeColor(this);"></a>光宅元年九月，改尚書省為文昌臺，左右僕射為文昌左右相，吏部為天官，戶部為地官，禮部為春官，兵部為夏官，刑部為秋官，工部為冬官。門下省為鸞臺，中書省為鳳閣，侍中為納言，中書令為內史。太常為司禮，鴻臚為司賓，宗正為司屬，光祿為司膳，太府為司府，太僕為司僕，衛尉為司衛，大理為司刑，司農依舊。左右驍衛為左右威衛，左右武衛為左右鷹揚衛，左右威衛為左右豹衛，<span class="jiaozhusup">通典卷二八、唐會要卷七一、通考卷五八作「豹韜衛」。</span>左右領軍衛為左右玉鈐衛，左右金吾衛依舊。御史臺改為左肅政臺，專知京百官及監諸軍旅，并承詔出使。更置右肅政臺，專知諸州案察。</p>
<p class="em2" id="p16"><a class="gg-link" href="#p16" onclick="return changeColor(this);"></a>垂拱元年二月，改黃門侍郎為鸞臺侍郎，文昌都省為都臺，主爵為司封，祕書省為麟臺，內侍省為司宮臺，少府監為尚方監。其左右尚方兩署除方字。將作監為營繕監，國子監為成均監，都水監為水衡監。其詹事府為宮尹府，詹事為太尹，少詹事為少尹。左右內率府為左右奉裕率府，千牛為左右奉裕，左右監門率府為左右控鶴禁率府，諸衛鎧曹改為冑曹，司膳寺餚藏署改為珍羞署。十月，增置天官侍郎二員。又置左右補闕、拾遺各二員。三年，加秋官侍郎一員。</p>
<p class="em2" id="p17"><a class="gg-link" href="#p17" onclick="return changeColor(this);"></a>永昌元年，置左右司員外郎各一員。</p>
<p class="em2" id="p18"><a class="gg-link" href="#p18" onclick="return changeColor(this);"></a>天授二年，增置左右補闕、拾遺各三員，通滿五員。</p>
<p class="em2" id="p19"><a class="gg-link" href="#p19" onclick="return changeColor(this);"></a>長壽二年，增夏官侍郎三員。</p>
<p class="em2" id="p20"><a class="gg-link" href="#p20" onclick="return changeColor(this);"></a>大足元年，加營繕少匠一員，左右羽林衛各增置將軍一員，洛、雍、并、荊、揚、益六州，置左右司馬各一員。</p>
<p class="em2" id="p21"><a class="gg-link" href="#p21" onclick="return changeColor(this);"></a>長安三年，增置司勳員外郎一員，地官依舊置侍郎一員，洛、并及三大都督府司馬宜依舊置一員。</p>
<p class="em2" id="p22"><a class="gg-link" href="#p22" onclick="return changeColor(this);"></a>神龍元年二月，臺閣官名，並依永淳已前故事。廢左右司員外郎，左右千牛衛各置大將軍一員。東都置太廟官吏，增置太常、大理少卿各一員。二年，又置員外官凡二千餘人。<span class="jiaozhusup">「官」字各本原作「郎」，「二」字原作「一」，據本書卷七中宗紀、通典卷一九改。</span>超授閹官七品已上員外者，又千餘人。十二月，復置左右司員外郎各一員。</p>
<p class="em2" id="p23"><a class="gg-link" href="#p23" onclick="return changeColor(this);"></a>景雲二年，復置太子左右諭德、太子左右贊善大夫各兩員。雍、洛及大都督府長史加為三品階，別駕致敬，依前。</p>
<p class="em2" id="p24"><a class="gg-link" href="#p24" onclick="return changeColor(this);"></a>太極元年，光祿、大理、鴻臚、太府、衛尉、宗正，各增置少卿一員。祕書少監、國子司業、少府少監、將作少匠、左右臺中丞，各增置一員。雍、洛二州及益、并、荊、揚四大都督府，各增置司馬一員，分為左右司馬。</p>
<p class="em2" id="p25"><a class="gg-link" href="#p25" onclick="return changeColor(this);"></a>開元元年十二月，改尚書左右僕射為左右丞相，中書省為紫微省，門下省為黃門省，侍中為監。雍州為京兆府，洛州為河南府。長史為尹，司馬為少尹，錄事參軍為司錄參軍，餘司改司為曹。五年九月，紫微省依舊為中書省，黃門省為門下省，黃門監為侍中。二十四年九月，改主爵為司封。</p>
<p class="em2" id="p26"><a class="gg-link" href="#p26" onclick="return changeColor(this);"></a>天寶元年二月，侍中改為左相，中書令改為右相，左右丞相依舊為僕射，黃門侍郎為門下侍郎。改州為郡，刺史為太守。十一載正月，改吏部為文部，兵部為武部，刑部為憲部。其行內諸司有部者並改：改駕部為司駕，改庫部為司庫，金部為司金，倉部為司儲，比部為司計，祠部為司禋，膳部為司膳，虞部為司虞，水部為司水。將作大匠為監，少匠為少監。</p>
<p class="em2" id="p27"><a class="gg-link" href="#p27" onclick="return changeColor(this);"></a>至德二載十二月敕：「近日所改百司額及郡名并官名，一切依故事。」於是侍中、中書令、兵吏部等並仍舊。罷郡為州，復以太守為刺史。</p>
<div class="section" id="title-2"><h3>正第一品</h3></div>
<p class="em2" id="p28"><a class="gg-link" href="#p28" onclick="return changeColor(this);"></a>太師、太傅、太保、太尉、司徒、司空、<span class="jiazhu">已上職事官。</span>王。<span class="jiazhu">爵。武德令有天策上將，九年省。</span></p>
<div class="section" id="title-3"><h3>從第一品</h3></div>
<p class="em2" id="p29"><a class="gg-link" href="#p29" onclick="return changeColor(this);"></a>開府儀同三司、<span class="jiazhu">文散官。開府儀同三司及特進不帶職事官者，朝參祿俸並同職事，仍隸吏部也。</span>太子太師、太子太傅、太子太保、<span class="jiazhu">已上職事官。</span>驃騎大將軍、<span class="jiazhu">武散官。</span>嗣王、郡王、國公。<span class="jiazhu">爵。</span></p>
<div class="section" id="title-4"><h3>正第二品</h3></div>
<p class="em2" id="p30"><a class="gg-link" href="#p30" onclick="return changeColor(this);"></a>特進、<span class="jiazhu">文散官。</span>輔國大將軍、

<span class="jiazhu">武散官。</span>開國郡公、<span class="jiazhu">爵。武德令唯有公、侯、伯、子、男，貞觀十一年加開國之稱也。</span>上柱國。<span class="jiazhu">勳官。武德令有尚書令，龍朔二年省。自是正第二品無職事官。</span></p>
<div class="section" id="title-5"><h3>從第二品</h3></div>
<p class="em2" id="p31"><a class="gg-link" href="#p31" onclick="return changeColor(this);"></a>尚書左右僕射、太子少師、太子少傅、太子少保、京兆河南太原等七府牧、大都督、<span class="jiazhu">揚、幽、潞、陝、靈。</span>大都護、<span class="jiazhu">單于、安西。已上職事官。</span>光祿大夫、<span class="jiazhu">文散官。</span>鎮軍大將軍、<span class="jiazhu">武散官。</span>開國縣公、<span class="jiazhu">爵。</span>柱國。<span class="jiazhu">勳官。</span></p>
<div class="section" id="title-6"><h3>正第三品</h3></div>
<p class="em2" id="p32"><a class="gg-link" href="#p32" onclick="return changeColor(this);"></a>侍中、中書令、吏部尚書、<span class="jiazhu">舊班在左相上，開元令移在下。</span>門下侍郎、中書侍郎、<span class="jiazhu">舊班正四品上，大曆二年升。</span>左右衛、左右驍衛、左右武衛、左右威衛、左右領軍衛、左右金吾衛、左右監門衛、左右羽林軍、左右龍武、左右英武六軍大將軍、左右千牛衛大將軍、<span class="jiazhu">自左右衛已下，並為武職事官。</span>戶部禮部兵部刑部工部尚書、<span class="jiazhu">武德令，禮部次吏部，兵部次之，民部次之。貞觀年改以民部次禮部，兵部次之。則天初又改以戶部次吏部，禮部次之，兵部次之。</span>太子賓客、<span class="jiazhu">舊兼職無品，開元前令定入官品也。</span>太常卿、宗正卿、<span class="jiazhu">天寶初昇入正三品也。</span>太子詹事、左右散騎常侍、<span class="jiazhu">舊班從三品，廣德年昇。</span>內侍監、<span class="jiazhu">唐初舊制，內侍省無三品官，內侍四員，秩四品。天寶十三年十二月，玄宗以中官高力士、袁思藝承恩遇，特置內侍監兩員，秩三品，以授之。</span>中都督、上都護、<span class="jiazhu">已上除八大將軍，並為文職事官。</span>金紫光祿大夫、<span class="jiazhu">文散官。</span>冠軍大將軍、<span class="jiazhu">武散官。</span>懷化大將軍、<span class="jiazhu">顯慶三年置，以授初附首領，仍隸諸衛也。</span>上護軍。<span class="jiazhu">勳官。</span></p>
<div class="section" id="title-7"><h3>從第三品</h3></div>
<p class="em2" id="p33"><a class="gg-link" href="#p33" onclick="return changeColor(this);"></a>御史大夫、<span class="jiazhu">舊班在秘書監九卿下，開元令移在上。</span>祕書監、光祿、衛尉、太僕、大理、鴻臚、司農、太府卿、國子祭酒、殿中監、少府監、將作監、諸衛羽林，入正三品。<span class="jiaozhusup">十七史商榷卷八一云：「入正三品四字是衍文」。</span>千牛龍武將軍、下都督、上州刺史、京兆河南太原等七尹、<span class="jiazhu">舊雍、洛長史從四品上，景雲二年加秩為從三品也。</span>五大都督府長史、<span class="jiazhu">舊從四品上，景雲二年加秩為從三品。</span>大都護府副都護、<span class="jiazhu">舊正四品上，開元令加入從三品。</span>親王傅、<span class="jiazhu">已上並職事官。諸衛羽林、<span class="jiaozhusup">「官諸」，各本原作「諸官」，據合鈔卷六四職官志改。</span>千牛龍武將軍為武，餘並為文。</span>銀青光祿大夫、<span class="jiazhu">文散官。</span>開國侯、<span class="jiazhu">爵。</span>雲麾將軍、<span class="jiazhu">武散官。</span>歸德將軍、<span class="jiazhu">顯慶三年置，以授初附首領，仍隸諸衛也。</span>護軍。<span class="jiazhu">勳官。武德令有天策上將府長史、司馬，九年省也。</span></p>
<div class="section" id="title-8"><h3>正第四品上階</h3></div>
<p class="em2" id="p34"><a class="gg-link" href="#p34" onclick="return changeColor(this);"></a>門下侍郎、中書侍郎、<span class="jiazhu">舊正四品下階、開元令加入上階也。</span>尚書左丞、<span class="jiazhu">永昌元年進為正三品，如意元年復舊。</span>吏部侍郎、<span class="jiazhu">武德七年省諸司侍郎，吏部郎中為正四品上。貞觀三年復置侍郎，其吏部郎中復舊為五品下。<span class="jiaozhusup">據本卷下文「尚書左右諸司郎中」注及通典卷四０當作「從五品上」。</span></span>太常少卿、太子左庶子、太子少詹事、太子左右衛、左右司禦、左右清道、左右內率、左右監門率府率、中州刺史、軍器監、<span class="jiazhu">武德初為正三品，七年省，八年復置，九年又省，十年復置北都軍器監。<span class="jiaozhusup">通典卷二七、通考卷五七「十年」作「開元十六年」。</span></span>上都護府副都護、上府折衝都尉、<span class="jiazhu">武德令統軍正四品下，後改為折衝都尉。垂拱令始分為上中下府，改定官品。自此已上職事官。率及折衝為武，餘並為文也。</span>正議大夫、<span class="jiazhu">文散官也。</span>開國伯、<span class="jiazhu">爵。</span>忠武將軍、<span class="jiazhu">武散官。</span>上輕車都尉。<span class="jiazhu">勳官。</span></p>
<div class="section" id="title-9"><h3>正第四品下階</h3></div>
<p class="em2" id="p35"><a class="gg-link" href="#p35" onclick="return changeColor(this);"></a>尚書右丞、<span class="jiazhu">永昌元年進為從三品，如意元年復舊。</span>諸司侍郎、太子右庶子、左右諭德、左右千牛衛、左右監門衛中郎將、親勳翊衛羽林中郎將、下州刺史、<span class="jiazhu">武德令，中州刺史，正四品，<span class="jiaozhusup">合鈔卷六四職官志作「正四品下」。</span>下州刺史，從四品上。貞觀令，一切為下州，加入正四品下。自此已上職事官。中郎將為武，餘並為文也。</span>通議大夫、<span class="jiazhu">文散官。</span>壯武將軍。<span class="jiazhu">武散官。</span></p>
<div class="section" id="title-10"><h3>從第四品上階</h3></div>
<p class="em2" id="p36"><a class="gg-link" href="#p36" onclick="return changeColor(this);"></a>祕書少監、八寺少卿、殿中少監、太子左右衛、司禦、清道、內率、監門副率、太子親勳翊衛中郎將、太子家令、太子率更令、太子僕、內侍、大都護親王府長史、<span class="jiazhu">己上職事官。府率、中郎將為武，餘並為文。</span>太中大夫、<span class="jiazhu">文散官。</span>宣威將軍、<span class="jiazhu">武散官。</span>輕車都尉。<span class="jiazhu">勳官。</span></p>
<div class="section" id="title-11"><h3>從第四品下階</h3></div>
<p class="em2" id="p37"><a class="gg-link" href="#p37" onclick="return changeColor(this);"></a>國子司業、少府少監、將作少匠、京兆河南太原府少尹、大都督府大都護府親王府司馬、上州別駕、<span class="jiazhu">已上職事文官、武德令，上州別駕正五品上。二十三年為長史，<span class="jiaozhusup">合鈔卷六四職官志「二十三年」上有「貞觀」二字。</span>前上元年，復置別駕，定入從四品也。</span>中府折衝都尉、<span class="jiazhu">武職事官。</span>中大夫、<span class="jiazhu">文散官。</span>明威將軍。<span class="jiazhu">武散官。武德令有天策上將府從事中郎，九年省。</span></p>
<div class="section" id="title-12"><h3>正第五品上階</h3></div>
<p class="em2" id="p38"><a class="gg-link" href="#p38" onclick="return changeColor(this);"></a>諫議大夫、御史中丞、<span class="jiazhu">武德令，從五品上。貞觀令，加入正五品上，五年又加入四品。如意元年復舊也。</span>國子博士、給事中、中書舍人、太子中允、太子左右贊善大夫、都水使者、萬年長安河南洛陽太原晉陽奉先會昌縣令、<span class="jiazhu">武德元年，敕萬年、長安令為正五品上。七年定令，改為從五品。貞觀初復舊也。</span>親勳翊衛羽林郎將、中都督府上都護府長史、親王府諮議參軍事、<span class="jiazhu">武德令，正五品下也。</span>軍器少監、太史少監、親王府典軍、<span class="jiazhu">已上職官。郎將、典軍為武，餘並為文。永徽令，親王典軍從四品下。垂拱令改入五品也。</span>中散大夫、<span class="jiazhu">文散官。</span>開國子、<span class="jiazhu">爵。</span>定遠將軍、

<span class="jiazhu">武散官。</span>上騎都尉。<span class="jiazhu">勳官。</span></p>
<div class="section" id="title-13"><h3>正第五品下階</h3></div>
<p class="em2" id="p39"><a class="gg-link" href="#p39" onclick="return changeColor(this);"></a>太子中舍人、尚食尚藥奉御、太子親勳翊衛郎將、內常侍、中都督上都護府司馬、中州別駕、下府折衝都尉、<span class="jiazhu">已上職事官、郎將、折衝為武，餘並為文也。</span>朝議大夫、<span class="jiazhu">文散官。</span>寧遠將軍。<span class="jiazhu">武散官。武德令有天策上將軍諮祭酒，九年省。</span></p>
<div class="section" id="title-14"><h3>從第五品上階</h3></div>
<p class="em2" id="p40"><a class="gg-link" href="#p40" onclick="return changeColor(this);"></a>尚書左右諸司郎中、<span class="jiazhu">武德令，吏部郎中正四品上，諸司郎中正五品上。貞觀二年，並改為從五品上也。</span>祕書丞、<span class="jiazhu">武德令，正五品上。永徽令改也。</span>著作郎、太子洗馬、殿中丞、尚衣尚舍尚乘尚輦奉御、獻陵昭陵恭陵橋陵八陵令、<span class="jiaozhusup">唐六典卷一四、通典卷四０作為「獻陵昭陵乾陵恭陵定陵橋陵等八陵令。」</span><span class="jiazhu">武德，諸陵令從七品下，永徽二年加獻、昭二陵令，為從五品。已後諸陵並相承依獻、昭二陵也。</span>親王府副典軍、下都督府上州長史、<span class="jiaozhusup">「上州」二字各本原無，據通典卷四０補。</span>下州別駕、<span class="jiazhu">已上職事官。典軍為武，餘並為文也。</span>朝請大夫、<span class="jiazhu">文散官。</span>開國男、<span class="jiazhu">爵。</span>游擊將軍、<span class="jiaozhusup">通典卷四０作「游騎將軍」。</span><span class="jiazhu">武散官、</span>騎都尉。<span class="jiazhu">勳官。舊有太公廟令，武德年七品下，永徽二年加從五品上，開元二十四年省也。</span></p>
<div class="section" id="title-15"><h3>從第五品下階</h3></div>
<p class="em2" id="p41"><a class="gg-link" href="#p41" onclick="return changeColor(this);"></a>大理正、太常丞、太史令、內給事、太子典內、<span class="jiazhu">舊正六品上，開元令改。</span>下都督府上州司馬、<span class="jiazhu">武德令，上州治中正五品下。貞觀初改。</span>親王友、<span class="jiazhu">武德令，正五品下也。</span>宮苑總監、上牧監、上府果毅都尉、<span class="jiazhu">已上職事官。果毅為武散，餘並為文。</span>駙馬都尉、奉車都尉、<span class="jiazhu">並武散官、駙馬自近代已來、唯尚公主者授之。奉車，有唐已來無其人。</span>朝散大夫、<span class="jiazhu">文散官。</span>游擊將軍。<span class="jiazhu">武散官。武德令有天策上將府主簿、記室、參軍，九年省。神龍令有庫谷、斜谷監也。</span></p>
<div class="section" id="title-16"><h3>正第六品上階</h3></div>
<p class="em2" id="p42"><a class="gg-link" href="#p42" onclick="return changeColor(this);"></a>太學博士、<span class="jiazhu">武德令，從六品上，<span class="jiaozhusup">「品」下各本原衍「已」字，據合鈔卷六四職官志刪。</span>貞觀年改。</span>太子詹事府丞、太子司議郎、太子舍人、中郡長史、<span class="jiazhu">武德令，中州別駕從五品上，貞觀年改也。</span>太子典膳藥藏郎、京兆河南太原府諸縣令、<span class="jiazhu">武德元年敕，雍州諸縣令階從五品上，七年定令改。</span>親王府掾屬、<span class="jiazhu">武德令，從五品下也。</span>武庫中尚署令、<span class="jiazhu">武德令依上署令，從七品下，太極年改武庫令階，開元年改中尚令階。</span>諸衛左右司階、中府果毅都尉、鎮軍兵滿二萬人已上司馬、<span class="jiazhu">已上職事官。司階、果毅為武，餘並為文也。</span>親勳翊衛校衛、<span class="jiaozhusup">通典卷四０作「校尉」。</span><span class="jiazhu">衛官。</span>朝議郎、<span class="jiazhu">文散官。</span>昭武校尉、<span class="jiazhu">武散官。</span>驍騎尉。<span class="jiazhu">勳官。</span></p>
<div class="section" id="title-17"><h3>正第六品下階</h3></div>
<p class="em2" id="p43"><a class="gg-link" href="#p43" onclick="return changeColor(this);"></a>千牛備身左右、<span class="jiazhu">衛官已上、王公已下高品子孫起家為之。</span>太子文學、下州長史、<span class="jiazhu">武德中，下州別駕，正六品，貞觀二十三年，改為長史丞。永淳元年，諸州置別駕官。天寶八載停別駕，下郡置長史。後上元二年，諸州置別駕，不廢下府長史也。</span>中州司馬、<span class="jiazhu">武德令，中州治中，從五品下，貞觀令改。</span>內謁者監、中牧監、上牧副監、<span class="jiazhu">已上文職事官。</span>上鎮將、<span class="jiazhu">武職事官。武德令，從四品下也。</span>承議郎、<span class="jiazhu">文散官。</span>昭武副尉。<span class="jiazhu">武散官。武德令有天策上將府諸曹參軍事，九年省也。</span></p>
<div class="section" id="title-18"><h3>從第六品上階</h3></div>
<p class="em2" id="p44"><a class="gg-link" href="#p44" onclick="return changeColor(this);"></a>起居郎、起居舍人、尚書諸司員外郎、<span class="jiazhu">武德令，吏部員外郎正六品上，諸司員外郎正六品下。貞觀二年改。</span>八寺丞、大理司直、國子助教、<span class="jiazhu">武德令，從七品上。</span>城門符寶郎、通事舍人、祕書郎、<span class="jiazhu">武德令，正七品上。</span>著作佐郎、<span class="jiazhu">武德令，正七品下。</span>侍御醫、<span class="jiazhu">武德、乾封令，正七品上。神龍令，從六品下。開元改。</span>諸衛羽林長史、兩京市署令、<span class="jiazhu">武德四年進為從五品上，七年定令，復舊也。</span>下州司馬、<span class="jiazhu">武德令，中下州治中，正六品下。</span>親王文學、主簿、記室、錄事參軍、<span class="jiazhu">武德令，親王府文學已上，並正六品下也。</span>諸州上縣令、<span class="jiazhu">已上文職事官。</span>諸率府左右司階、<span class="jiazhu">武職事官。</span>鎮軍兵不滿二萬人司馬、<span class="jiazhu">文職事官。</span>左右監門校尉、親勳翊衛旅帥、<span class="jiazhu">衛官。</span>奉議郎、<span class="jiazhu">文散官。</span>振威校尉、<span class="jiazhu">武散官。</span>飛騎尉、<span class="jiazhu">勳官。</span></p>
<div class="section" id="title-19"><h3>從第六品下階</h3></div>
<p class="em2" id="p45"><a class="gg-link" href="#p45" onclick="return changeColor(this);"></a>侍御史、<span class="jiazhu">舊從七品上，垂拱令改。</span>少府將作國子監丞、太子內直典設宮門郎、太公廟令、司農寺諸園苑監、沙苑監、下牧監、宮苑總監副、互市監、中牧副監、<span class="jiazhu">已上文職事官。</span>下府果毅都尉、<span class="jiazhu">武職事官。</span>親王府校尉、<span class="jiazhu">衛官。</span>通直郎、<span class="jiazhu">文散官。</span>振威副尉。<span class="jiazhu">武散官。</span></p>
<div class="section" id="title-20"><h3>正第七品上階</h3></div>
<p class="em2" id="p46"><a class="gg-link" href="#p46" onclick="return changeColor(this);"></a>四門博士、詹事司直、左右千牛衛長史、尚食尚藥直長、太子左右衛司禦清道率府長史、軍器監丞、諸州中縣令、京兆河南太原府司錄參軍事、大都督大都護府錄事參軍事、親王府諸曹參軍、<span class="jiazhu">已上文職事官。武德令，親王府功曹、倉曹、戶曹、兵曹參軍事，從五品下，騎曹、鎧曹、田曹、士曹、水曹參軍事等，七品下也。</span>中鎮將、<span class="jiazhu">武職事官。武德令，從五品下。</span>太子千牛、親勳翊衛隊正副隊正、<span class="jiazhu">已上衛官。</span>朝請郎、<span class="jiazhu">文散官。</span>致果校尉、<span class="jiazhu">武散官。</span>雲騎尉。<span class="jiazhu">勳官。</span></p>
<div class="section" id="title-21"><h3>正第七品下階</h3></div>
<p class="em2" id="p47"><a class="gg-link" href="#p47" onclick="return changeColor(this);"></a>尚衣尚舍尚乘尚輦直長、太子通事舍人、內寺伯、京兆河南太原府大都督大都護府諸曹參軍、中都督上都護府錄事參軍事、諸倉諸冶司竹溫湯監、諸衛左右中候、上府別將、<span class="jiazhu">武德令，別將正五品上，後改為果毅、聖曆三年復置別將。</span>上府長史、<span class="jiazhu">武德令，統軍長史正八品下也。</span>上鎮副、<span class="jiazhu">武德令，從五品下。</span>下鎮將、<span class="jiazhu">武德令，正六品下、</span>下牧副監、<span class="jiazhu">已上職事官。中候、別將、鎮副、鎮將為武，餘並為文也。</span>宣德郎、<span class="jiazhu">文散官。</span>致果副尉、<span class="jiazhu">武散官。武德令又有天策上將府參軍事，九年省。又有鹽池鹽井監、諸王百司問事謁者。</span></p>
<div class="section" id="title-22"><h3>從第七品上階</h3></div>
<p class="em2" id="p48"><a class="gg-link" href="#p48" onclick="return changeColor(this);"></a>殿中侍御史、<span class="jiazhu">武德至乾封令，並正八品上，垂拱年改。</span>左右補闕、太常博士、太學助教、<span class="jiazhu">武德令，從八品下也。</span>門下錄事、中書主書、尚書都事、九寺主簿、太子詹事主簿、太子左右內率監門率府長史、太子侍醫、太子三寺丞、都水監丞、諸州中下縣令、親王府東西閣祭酒、<span class="jiazhu">武德令，正六品下。</span>京縣丞、<span class="jiazhu">萬年、長安、河南、洛陽、奉先、會昌、太原、晉陽。</span>下都督府上州錄事參軍、中都督上都護府諸曹參軍事、中府別將長史、中鎮副、<span class="jiazhu">武德令，正六品下。已上職事官。別將、鎮副為武，餘並為文。</span>左右監門直長、勳衛、太子親衛、<span class="jiazhu">已上衛官。</span>朝散郎、<span class="jiazhu">文散官。</span>翊麾校尉、<span class="jiazhu">武散官。</span>武騎尉。<span class="jiazhu">勳官。</span></p>
<div class="section" id="title-23"><h3>從第七品下階</h3></div>
<p class="em2" id="p49"><a class="gg-link" href="#p49" onclick="return changeColor(this);"></a>太史丞、<span class="jiazhu">監局同。</span>御史臺少府將作國子監主簿、<span class="jiazhu">御史臺、國子監主簿，舊正八品，垂拱令改。</span>掖庭令、宮闈令、上署令、<span class="jiazhu">郊社、太樂、鼓吹、太醫、太官、左藏令、乘黃、典客、上林、太倉、平準、常平、左尚、右尚、典牧。武德令有太廟、諸陵、典農、中尚、都水、常平。其左尚、典牧本中署，右尚本下署，開元初改之也。</span>諸州下縣令、<span class="jiazhu">天寶五載，一切為中下縣。</span>諸陵署丞、<span class="jiazhu">永徽二年加秩。舊有太廟署丞，武德為九品，永徽二年加秩，從七品上，開元年省也。</span>司農寺諸園苑副監、<span class="jiazhu">神龍令有諸冶副監。</span>宮苑總監丞、下都督府諸曹參軍、太子內坊丞、<span class="jiazhu">舊正八品上，開元初改。</span>親王國令、<span class="jiazhu">舊規，流內正九品，太極年改。</span>公主家令、<span class="jiazhu">舊規，流內正八品，太極年改。</span>上州諸參軍事、下府別將長史、下鎮副、<span class="jiazhu">武德令，從六品下。</span>諸屯監、<span class="jiazhu">武德令有芳醞監，神龍令有漆園監。</span>諸率府左右中候、鎮軍滿二萬人以上諸曹判司、<span class="jiazhu">已上職事官。別將、鎮副、中候為武，餘並為文也。</span>太子左右監門直長、親王府旅帥、諸折衝府校尉、<span class="jiazhu">已上衛官。武德令，諸府校尉，正六品下也。</span>宣議郎、<span class="jiazhu">文散官。</span>翊麾副尉。<span class="jiazhu">武散官。</span></p>
<div class="section" id="title-24"><h3>正第八品上階</h3></div>
<p class="em2" id="p50"><a class="gg-link" href="#p50" onclick="return changeColor(this);"></a>監察御史、<span class="jiazhu">舊從八品上，垂拱令改。</span>協律郎、諸衛羽林龍武軍錄事參軍事、中署令、<span class="jiazhu">鉤盾、右藏、織染、掌冶，武德令有衣冠署令。</span>中州錄事參軍事、太醫博士、太子典膳藥藏丞、軍器監主簿、武庫署丞、<span class="jiazhu">舊從八品下，開元初改。</span>兩京市署丞，上牧監丞、<span class="jiazhu">武德令，從八品下，神龍令有庫谷、斜谷、太陰伊陽監丞。</span>鎮軍不滿二萬人以上諸曹判司、<span class="jiazhu">已上文職事官。</span>翊衛、太子勳衛、親王府執仗執乘親事、<span class="jiazhu">已上衛官。</span>給事郎、<span class="jiazhu">文散官。</span>宣節校尉。<span class="jiazhu">武散官。武德令有天策上將府典籤，九年省。</span></p>
<div class="section" id="title-25"><h3>正第八品下階</h3></div>
<p class="em2" id="p51"><a class="gg-link" href="#p51" onclick="return changeColor(this);"></a>奚官內僕內府局令、下署令、<span class="jiazhu">太卜、廩犧、珍羞、良醞、掌醢、守宮、武器、車府、司儀、崇玄、導官、中右校、左校、甄官、河渠、弩坊、甲坊。神龍令又有干、檝二署令也。</span>諸衛羽林龍武諸曹參軍事、中州諸司參軍事、親王府京兆河南太原府大都督大都護府參軍事、<span class="jiazhu">武德令，親王府參軍，從七品下，雍州行參軍，正八品上。</span>尚藥局司醫、京兆河南太原府諸縣丞、太子內直宮門丞、太公廟丞、諸宮農圃監、互市監丞、司竹副監、司農寺諸園苑監丞、靈臺郎、<span class="jiazhu">已上文職事官。</span>諸衛左右司戈、上戍主、<span class="jiazhu">已上武職事官。武德令有中鎮長史。</span>備身、<span class="jiazhu">衛官。</span>徵事郎、<span class="jiazhu">文散官。</span>宣節副尉。<span class="jiazhu">武散官。</span></p>
<div class="section" id="title-26"><h3>從第八品上階</h3></div>
<p class="em2" id="p52"><a class="gg-link" href="#p52" onclick="return changeColor(this);"></a>左右拾遺、太醫署針博士、四門助教、<span class="jiazhu">武德令，從九品上、</span>左右千牛衛錄事參軍、下州錄事參軍、<span class="jiazhu">武德令有中下州諸司參軍事。</span>諸州上縣丞、中牧監丞、<span class="jiazhu">武德令，正八品上。</span>京縣主簿、太子左右衛司禦清道率府錄事參軍、中都督府上都護府參軍、親王府行參軍、<span class="jiazhu">武德令、正八品上。</span>京兆河南太原大都督府博士、<span class="jiazhu">武德令，雍州博士，從八品下。</span>諸倉諸冶司竹溫湯監丞、<span class="jiazhu">武德令有鹽池鹽井監丞，神</span><span class="jiazhu">龍令有太和監丞。</span>保章正、<span class="jiazhu">已上文職事官。</span>太子翊衛諸府旅帥、<span class="jiazhu">已上衛官。武德、乾封令，諸府旅帥，正七品下。</span>承奉郎、<span class="jiazhu">文散官。</span>禦侮校尉。<span class="jiazhu">武散官。</span></p>
<div class="section" id="title-27"><h3>從第八品下階</h3></div>
<p class="em2" id="p53"><a class="gg-link" href="#p53" onclick="return changeColor(this);"></a>大理評事、律學博士、太醫署丞、<span class="jiaozhusup">「丞」字各本原無，據通典卷四０補。</span>醫監、太子左右春坊錄事、左右千牛衛諸曹參軍、內謁者、太子左右衛司禦清道率府諸曹參軍事、太子諸署令、掖庭宮闈局丞、太史都水監主簿、<span class="jiazhu">太史為局則省主簿。</span>中書門下尚書都省兵吏部考功禮部主事、<span class="jiazhu">舊從九品上，開元二十四年改七司入八品、其省內諸司依舊。</span>上署丞、<span class="jiazhu">武德令有芳醞監丞。</span>下都督府上州參軍事、中都督府上州博士、諸州中縣丞、諸王府典籤、<span class="jiazhu">武德令，正八品下。</span>京縣尉、親王國大司農、<span class="jiaozhusup">通典卷四０作「大農」。</span><span class="jiazhu">舊規，流內正第七品，開元初改。</span>公主家丞、<span class="jiazhu">舊規，流內正第九品，開元初改。</span>諸屯監丞、上關令、上府兵曹、上鎮倉曹兵曹參軍事、<span class="jiazhu">武德令有下鎮長史。</span>挈壺正、<span class="jiazhu">已上文職事官。</span>中戍主、上戍副、率府左右司戈、<span class="jiazhu">已上武職事官。</span>太子備身、親王府隊正、<span class="jiazhu">已上衛官。</span>承務郎、<span class="jiazhu">文散官。</span>禦侮副尉。<span class="jiazhu">武散官。</span></p>
<div class="section" id="title-28"><h3>正第九品上階</h3></div>
<p class="em2" id="p54"><a class="gg-link" href="#p54" onclick="return changeColor(this);"></a>校書郎、<span class="jiazhu">永徽令加入從八品下，垂拱令復舊。</span>太祝、太子左右內率監門府錄事參軍、太子內方典直、<span class="jiaozhusup">通典卷四０「方」作「坊」。</span>中署丞、典客署掌客、親勳翊衛府羽林兵曹參軍事、岳瀆令、諸津令、下牧監丞、<span class="jiazhu">武德令，正八品下。神龍令有漆園丞，開元前令有沙苑丞。</span>諸州中下縣丞、中郡博士、<span class="jiazhu">武德令，正九品下。</span>京兆河南太原府諸縣主簿、武庫署監事、<span class="jiazhu">已上並文職事官。武德令有天策上將府錄事。其武庫監事，從九品下，太極年改也。</span>儒林郎、<span class="jiazhu">文散官。</span>仁勇校尉。<span class="jiazhu">武散官。</span></p>
<div class="section" id="title-29"><h3>正第九品下階</h3></div>
<p class="em2" id="p55"><a class="gg-link" href="#p55" onclick="return changeColor(this);"></a>正字、<span class="jiazhu">永徽令改入上階，垂拱令復舊。</span>太子校書、<span class="jiazhu">永徽令改入上階、垂拱令復舊。</span>奚官內僕內府局丞、下署丞、尚食局食醫、<span class="jiaozhusup">各本原作「尚醫」，據唐六典卷一一、通典卷四０改。</span>尚藥局醫佐、尚乘局奉乘司庫司廩、太史局司辰、典廄署主乘、太子左右內率監門率府諸曹參軍事、太子三寺主簿、詹事府錄事、<span class="jiazhu">龍朔年署桂坊錄事，咸亨年省。</span>太子親勳翊府兵曹參軍事、諸州下縣丞、諸州上縣中縣主簿、中州參軍事、<span class="jiazhu">武德令，正九品上。</span>下州博士、<span class="jiazhu">武德令，中下州博士，從九品上，下州博士，從九品下。</span>京兆河南太原府諸縣尉、上牧主簿、諸宮農圃監丞、中關令、中府兵曹、親王國尉、<span class="jiazhu">舊規，流內正八品，開元初改。武德令有親王府鎮事及司閣。<span class="jiaozhusup">合鈔卷六四職官志「鎮」作「問」。</span></span>上關丞、<span class="jiazhu">武德令有上津尉。</span>諸衛左右執戟、中鎮兵曹參軍、下戍主、<span class="jiazhu">已上職事官。執戟、戍主為武，餘並為文。</span>諸折衝府隊正、<span class="jiazhu">衛官。</span>登仕郎、<span class="jiazhu">文散官。</span>仁勇副尉。<span class="jiazhu">武散官。</span></p>
<div class="section" id="title-30"><h3>從第九品上階</h3></div>
<p class="em2" id="p56"><a class="gg-link" href="#p56" onclick="return changeColor(this);"></a>尚書諸司御史臺祕書省殿中省主事、奉禮郎、律學助教、太子正字、弘文館校書、太史司曆、太醫署醫助教、京兆河南太原府九寺少府將作監錄事、都督都護府上州錄事市令、宮苑總監主簿、中牧監主簿、<span class="jiazhu">永徽令有監漕。</span>諸州中下縣主簿、上縣中縣尉、下府兵曹、<span class="jiazhu">已上並職事文官</span>文林郎、<span class="jiazhu">文散官。</span>陪戎校尉。<span class="jiazhu">武散官。</span></p>
<div class="section" id="title-31"><h3>從第九品下階</h3></div>
<p class="em2" id="p57"><a class="gg-link" href="#p57" onclick="return changeColor(this);"></a>內侍省主事、國子監親王府錄事、太子左右春坊主事、崇文館校書、書學博士、算學博士、門下典儀、太醫署按摩咒禁博士、太卜署博士、太醫署針助教、太醫署醫正、太卜署卜正、太史局監候、親王國丞、<span class="jiazhu">舊規，流內正第九品，開元初改從正流內。</span>掖庭局宮教博士、太子諸署丞、太子典食署丞、太子廄牧署典乘、<span class="jiaozhusup">「廄」上各本原有「典」字，據唐六典卷二七、通典卷四０刪。</span>諸監作諸監事計官、太官署監膳、太樂鼓吹署樂正、大理寺獄丞、下州參軍事、<span class="jiazhu">武德令，中下州行參軍，正九品，下州參軍，從九品上。</span>中州下州醫博士、諸州中縣下縣尉、京縣錄事、下牧監主簿、下關令、中關丞、諸衛羽林長上、公主邑司錄事、諸津丞、下鎮兵曹參軍、<span class="jiazhu">武德令有諸橋諸堰丞。</span>諸率府左右執戟、<span class="jiazhu">已上職事官。長上、執戟為武，餘並為文。</span>親王府隊副、諸折衝府隊副、<span class="jiazhu">已上衛官。</span>將仕郎、<span class="jiazhu">文散官。</span>陪戎副尉。<span class="jiazhu">武散官。</span></p>
<p class="em2" id="p58"><a class="gg-link" href="#p58" onclick="return changeColor(this);"></a>流內九品三十階之內，又有視流內起居，五品至從九品。初以薩寶府、親王國官及三師、三公、開府、嗣郡王、上柱國已下護軍已上勳官帶職事者府官等品。開元初，一切罷之。今唯有薩寶、祅正二官而已。又有流外自勳品以至九品，以為諸司令史、贊者、典謁、亭長、掌固等品。視流外亦自勳品至九品，開元初唯留薩寶、祅祝及府史，餘亦罷之。</p>
<p class="em2" id="p59"><a class="gg-link" href="#p59" onclick="return changeColor(this);"></a>職事者，諸統領曹事，供命王命，上下相攝，以持庶績。近代已來，又分為文武二職，分曹置員，各理所掌。五品已上，舊制吏部尚書進用。自隋已後，則中書門下知政事官訪擇聞奏，然後下制授之。三品已上，德高委重者，亦有臨軒冊授。自神龍之後，冊禮廢而不用，朝廷命官，制敕而已。六品已上，吏部選擬錄奏，書旨授之。</p>
<p class="em2" id="p60"><a class="gg-link" href="#p60" onclick="return changeColor(this);"></a>有唐已來，出身入仕者，著令有秀才、明經、進士、明法、書算。其次以流外入流。若以門資入仕，則先授親勳翊衛，六番隨文武簡入選例。又有齋郎、品子、勳官及五等封爵、屯官之屬，亦有番第，許同揀選。天寶三載，又置崇玄學，習道德等經，同明經例。自餘或臨時聽敕，不可盡載。其秀才，有唐已來無其人。</p>
<p class="em2" id="p61"><a class="gg-link" href="#p61" onclick="return changeColor(this);"></a>職事官資，則清濁區分，以次補授。又以三品已上官，<span class="jiaozhusup">「上」字各本原作「下」，據唐六典卷二改。</span>及門下中書侍郎、尚書左右丞、諸司侍郎、太常少卿、太子少詹事、左右庶子、祕書少監、國子司業為清望官。太子左右諭德、左右衛左右千牛衛中郎將、太子左右率府左右內率府率及副、太子左右衛率府中郎將、<span class="jiazhu">已上四品。</span>諫議大夫、御史中丞、給事中、中書舍人、太子中允、中舍人、左右贊善大夫、洗馬、國子博士、尚書諸司郎中、祕書丞、著作郎、太常丞、左右衛郎將、左右衛率府郎將、<span class="jiazhu">已上五品。</span>起居郎、起居舍人、太子司議郎、尚書諸司員外郎、太子舍人、侍御史、祕書郎、著作佐郎、太學博士、詹事丞、太子文學、國子助教、<span class="jiazhu">已上六品。</span>左右補闕、殿中侍御史、太常博士、四門博士、詹事司直、太學助教、<span class="jiazhu">已上七品。</span>左右拾遺、監察御史、四門助教<span class="jiazhu">已上八品。</span>為清官。自外各以資次遷授。開元中，裴光庭為吏部尚書，始用循資格以注擬六品已下選人。其後每年雖小有移改，然相承至今用之。</p>
<p class="em2" id="p62"><a class="gg-link" href="#p62" onclick="return changeColor(this);"></a>武散官<span class="jiaozhusup">十七史商榷卷八一云：「武」字上脫「文」字。</span>舊謂之散位，不理職務，加官而已。後魏及梁，皆以散號將軍記其本階，自隋改用開府儀同三司已下。貞觀年，又分文武，入仕者皆帶散位，謂之本品。</p>
<p class="em2" id="p63"><a class="gg-link" href="#p63" onclick="return changeColor(this);"></a>以門資出身者，諸嗣王郡王出身從四品下，親王諸子封郡公者從五品上，國公正六品上，郡公正六品下，縣公從六品上，侯正七品上，伯正七品下，子從七品上，男從七品下。皇帝緦麻以上親、皇太后周親出身六品上。皇太后大功親、皇后周親從六品上。皇帝袒免親、皇太后小功緦麻親、皇后大功親正七品上。皇后小功緦麻親、皇太子妃周親從七品上。其外戚各依服屬降宗親二階敘。諸娶郡主者出身六品上。娶縣主者正七品上。郡主子出身從七品上。縣主子從八品上。一品子正七品上，二品子正七品下，三品子從七品上，從三品子從七品下，正四品子正八品上，從四品子正八品下，正五品子從八品上，從五品及國公子從八品下。三品以上蔭曾孫，五品以上蔭孫，孫降子一等，曾孫降孫一等。</p>
<p class="em2" id="p64"><a class="gg-link" href="#p64" onclick="return changeColor(this);"></a>諸秀才出身，上上第，正八品上；上中第，正八品下；上下第，從九品上。明經出身，上上第，從八品下；上中第，從九品上。進士明法出身，甲第，從九品上；乙第，從九品下。若通二經已外，每一經加一等。</p>
<p class="em2" id="p65"><a class="gg-link" href="#p65" onclick="return changeColor(this);"></a>勳官預文武選者，上柱國正六品上敘，以下遞降一階。凡入仕之後，遷代則以四考為限。四考中中，進年勞一階敘。每一考中上，進一階；一考上下，進二階。五品已上非恩制所加，更無進之令。</p>
<p class="em2" id="p66"><a class="gg-link" href="#p66" onclick="return changeColor(this);"></a>自武德至乾封，未有泛階之恩。應入三品者，皆以恩舊特拜，入五品者多依選敘，計階至朝散大夫已上，奏取進止，每年量多少進敘。餘並依本品授官。若滿三計至，即一切聽入。至乾封元年，文武普加二階。永淳元年二月敕：「文武官累積勞效，計至五品。一計至者，多未甄擢。再計至者，隨例必升，賢愚一貫。自今已後，一計至已上，有在官清慎，狀跡灼然，材堪應務者，所司具狀錄奏，當與進階。若公正無聞，循默自守，及未經任州縣官者，雖頻經計至，不在加階之限。即為恆例。」弘道元年，又普加一階。乃有九品職事及三衛階高者，並入五品。則天朝，泛階漸多，始令仕經八考，職事六品者許入。萬歲通天元年敕：「自今已後，文武官加階應入五品者，並取出身，已曆十二考已上，進階之時，見居六品官。其應入三品人，出身已二十五考以上，進階見居三品官。」無幾，入五品又加至十六考。神功元年制：「勳官、品子、流外國官出身，不得任清資要官。應入三品，不得進階。」開元已來，伎術者經二十考，三省都事及主事、錄事十八考，亦聽敘。吏部檢勘歷任階考，判成錄奏。每制之日，應入三品五品者，皆令人參趁。或是遠方牧宰、諸司閑職，齎持金帛贈遺主典，知加階令史，乃有受納萬數者。臺省要職，以加位為榮，亦有遺主典錢帛者。</p>
<p class="em2" id="p67"><a class="gg-link" href="#p67" onclick="return changeColor(this);"></a>舊例，開府及特進，雖不職事，皆給俸祿，預朝會，行立在於本品之次。光祿大夫已下，朝散大夫已上，衣服依本品，無祿俸，不預朝會。朝議郎已下，黃衣執笏，於吏部分番上下承使及親驅使，甚為猥賤。每當上之時，至有為主事令史守扃鑰執鞭帽者。兩番已上，則隨番許簡，通時務者始令參選。一登職事已後，雖官有代滿，即不復番上。</p>
<p class="em2" id="p68"><a class="gg-link" href="#p68" onclick="return changeColor(this);"></a>勳官者，出於周、齊交戰之際。本以酬戰士，其後漸及朝流。階爵之外，更為節級。周置上開府儀同三司、開府儀同三司、上儀同三司、儀同三司等十一號。</p>
<p class="em2" id="p69"><a class="gg-link" href="#p69" onclick="return changeColor(this);"></a>隋文帝因周之舊，更增損之、有上柱國、柱國、上大將軍、大將軍、上開府儀同三司、開府儀同三司、上儀同三司、儀同三司、大都督、帥都督、都督，起正二品，至七品，總十一等，用賞勳勞。</p>
<p class="em2" id="p70"><a class="gg-link" href="#p70" onclick="return changeColor(this);"></a>煬帝又改為左光祿大夫、右光祿大夫、金紫光祿大夫、銀青光祿大夫、正議大夫、朝請大夫、朝散大夫、建節奮武尉、宣惠尉十一等，以代都督已上。又增置綏德、懷仁、守義、奉誠、立信等五尉，以至從九品。</p>
<p class="em2" id="p71"><a class="gg-link" href="#p71" onclick="return changeColor(this);"></a>武德初，雜用隋制，至七年頒令，定用上柱國、柱國、上大將軍、大將軍、上輕車都尉、輕車都尉、上騎都尉、騎都尉、驍騎尉、飛騎尉、雲騎尉、武騎尉，凡十二等，起正二品，至從七品。</p>
<p class="em2" id="p72"><a class="gg-link" href="#p72" onclick="return changeColor(this);"></a>貞觀十一年，改上大將軍為上護軍，大將軍為護軍，自外不改，行之至今。</p>
<p class="em2" id="p73"><a class="gg-link" href="#p73" onclick="return changeColor(this);"></a>永徽已後，以國初勳名與散官名同，年月既久，漸相錯亂。咸亨五年三月，更下詔申明，各以類相比。武德初光祿大夫比今日上柱國，左光祿大夫比柱國，右光祿大夫及上大將軍比上護軍，金紫光祿大夫及將軍比護軍，銀青光祿大夫及上開府比上輕車都尉，正議大夫及開府比輕車都尉，通議大夫及上儀同三司比上騎都尉，朝請大夫及儀同比騎都尉，上大都督比驍騎尉，大都督比飛騎尉，帥都督比雲騎尉，都督比武騎尉。自是已後，戰士授勳者動盈萬計。每年納課，亦分番於兵部及本郡當上省司。又分支諸曹，身應役使，有類僮僕。據令乃與公卿齊班，論實在於胥吏之下，蓋以其猥多，又出自兵卒，所以然也。</p>
<p class="em2" id="p74"><a class="gg-link" href="#p74" onclick="return changeColor(this);"></a>武德初，以諸道軍務事繁：分置行臺尚書省。其陝東道大行臺尚書省，令一人，<span class="jiazhu">正第二品。</span>掌管內軍人，總判省事。僕射一人，<span class="jiazhu">從第二品，三品任置。<span class="jiaozhusup">殘宋本「三」字作「二」，本卷下文「左右任置」之文屢見，疑「三品」係「左右」之訛。</span></span>掌貳令事。左丞一人，<span class="jiazhu">正第四品下。</span>右丞一人，<span class="jiazhu">正第四品下。</span>掌分司糾正省內。都事一人，<span class="jiazhu">從第七品上。</span>主事四人，<span class="jiazhu">從第九品上，諸司主事並同。</span>並掌同京省。兵部尚書一人，<span class="jiazhu">正第四品，諸尚書並同。</span>兼掌吏部事。司勳郎中一人，<span class="jiazhu">正第五品上，諸郎中並同。</span>主事一人。考功郎中一人，主事一人。兵部郎中一人，主事二人。駕部郎中一人，主事二人。民部尚書一人，兼掌禮部事。禮部郎中一人，主事一人。膳部郎中一人，主事一人。度支郎中一人，主事二人。倉部郎中一人，主事二人。工部尚書一人，兼掌刑部事。刑部郎中一人，主事一人。都官郎中一人，主事一人。工部郎中一人，主事一人。屯田郎中一人，主事一人。每郎中兼京省二司。<span class="jiazhu">各有令史、書令史及掌固，並流外。</span>食貨監一人，<span class="jiazhu">正第八品下，諸監同。</span>掌膳羞、財物、賓客、鋪設、音樂、醫藥事。丞二人。<span class="jiazhu">正第九品下，諸監丞同。</span>農圃監一人，掌倉廩、園圃、柴炭、芻藁、運漕之事。丞四人。武器監一人，掌兵仗、廄牧之事。丞二人。百工監一人，掌舟車及營造雜作之事。丞四人。<span class="jiazhu">各有錄事及府史、典事、掌固等，並流外。</span>諸道行臺尚書省，<span class="jiazhu">益州道、襄州道、東南道、河東道、河北道。</span>令一人，<span class="jiazhu">從第二品。</span>掌同陝東道大行臺。僕射一人，<span class="jiazhu">正第三品，左右任置。</span>丞一人，<span class="jiazhu">左右任置。左丞從四品上，右丞從四品下。</span>都事二人，<span class="jiazhu">正第八品上。</span>主事二人。兵部尚書一人，<span class="jiazhu">從第三品，諸尚書同。</span>兼掌吏部、禮部事。考功郎中一人，<span class="jiazhu">從第五品上，諸郎中並同。</span>主事二人。<span class="jiazhu">從第九品下，諸主事同。</span>膳部郎中一人，主事二人。兵部郎中二人，主事二人。民部尚書一人，兼掌刑部、工部。倉部郎中二人，主事二人。刑部郎中一人，主事二人。屯田郎中一人，主事二人。<span class="jiazhu">每郎中兼掌京省三司，各有令史、書令史、掌固，並流外也。</span>食貨監一人，<span class="jiazhu">從八品上，武器監同。</span>兼掌農圃監事，丞一人。兼掌百工監事，<span class="jiaozhusup">合鈔卷六四職官志「兼」上有「武器監一人」五字。</span>丞二人。<span class="jiazhu">兩監各有錄事、府史、典事、掌固等，並流外。</span></p>
<p class="em2" id="p75"><a class="gg-link" href="#p75" onclick="return changeColor(this);"></a>時秦王、齊王府官之外，又各置左右六護軍府及左右親事帳內府。其左一右一護軍府護軍各一人，<span class="jiazhu">正第四品下。</span>掌率統軍已下侍衛陪從。副護軍各二人，<span class="jiazhu">從四品下。</span>長史各一人，<span class="jiazhu">從七品下。</span>錄事參軍各一人，<span class="jiazhu">從八品，有錄事及府史，並流外。</span>倉曹參軍事各一人，兵曹參軍事各一人，鎧曹參軍事各一人。<span class="jiazhu">並正九品下，各有府史，並流外。</span>統軍各五人，別將各十人，分掌領親勳衛及外軍。左二右二護軍府、左三右三護軍府，各減統軍三人，別將六人。餘職員同左一右一府。其左右親事府統軍各一人，<span class="jiazhu">正四品下。</span>掌率左右別將、侍衛陪從。長史一人，<span class="jiazhu">正八品下。</span>錄事參軍事各一人，<span class="jiazhu">正九品上，有錄事及府史，並流外。</span>兵曹參軍事各一人，鎧曹參軍事各一人。<span class="jiazhu">並正九品下，各有府史，並流外。</span>左別將各一人，右別將各一人，<span class="jiazhu">正五品下。</span>掌率親事以上侍衛陪從。其帳內府職員品秩，與統軍府同。又有庫直及驅咥直，<span class="jiazhu">庫直隸親事府，驅咥直隸帳內府。</span>各於左右內選才堪者，量事置之。</p>
<p class="em2" id="p76"><a class="gg-link" href="#p76" onclick="return changeColor(this);"></a>武德四年，太宗平洛陽之後，又置天策上將府官員。天策上將一人，掌國之征討，總判府事。長史、司馬各一人，從事中郎二人，並掌通判府事。軍諮祭酒二人，謀軍事，贊相禮儀，宴接賓客。典籤四人，掌宣傳導引之事。主簿二人，掌省覆教命。錄事二人，記室參軍事二人，掌書疏表啟，宣行教命。功曹參軍事二人，掌官員假使、儀式、醫藥、選舉、考課、祿恤、鋪設等事。倉曹參軍二人，掌糧廩、公廨、田園、廚膳、過所等事。兵曹參軍事二人，掌兵士簿帳、差點等事。騎曹參軍事二人，掌馬驢雜畜簿帳及牧養支料草粟等事。鎧曹參軍事二人，掌戎仗之事。士曹參軍事二人，掌營造及罪罰之事。<span class="jiazhu">六曹並有令史、書令史。</span>參軍事六人，掌出使及雜檢校之事。</p>
<p class="em2" id="p77"><a class="gg-link" href="#p77" onclick="return changeColor(this);"></a>其陝東道大行臺尚書令及天策上將，太宗在藩為之。及升儲，並省之。山東道行臺，武德五年省。餘道，九年省。</p>
</div></body></html>